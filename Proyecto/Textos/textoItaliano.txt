Capitolo 1 I TRE REGALI DEL SIGNOR D'ARTAGNAN
PADRE

Il primo lunedì del mese d'aprile del 1625, il borgo di
Meung, dove nacque l'autore del 'Romanzo della Rosa',
sembrava essere in completa rivoluzione, proprio come se
gli Ugonotti fossero giunti per farne una seconda Rochelle.
Molti abitanti, vedendo le donne fuggire dalla parte della
Gran Via e sentendo i bimbi strillare sulle porte, si
affrettavano a indossare la corazza e, rafforzando il loro
coraggio, alquanto dubbio, con un archibugio o una
partigiana, si dirigevano verso l'osteria del Franc-Meunier,
davanti alla quale si pigiava, ingrossando di minuto in
minuto, un gruppo di popolo compatto, rumoroso e curioso.
In quel tempo ci si spaventava con molta facilità e quasi
tutti i giorni una città o l'altra registrava nei propri archivi
fatti di questo genere. C'erano i signori che
guerreggiavano; fra loro; c'era il Re che faceva guerra al
Cardinale; c'era lo Spagnuolo che faceva guerra al Re.

Poi, oltre queste guerre celate o pubbliche, segrete o
palesi, c'erano i ladri, i mendicanti, gli Ugonotti, i lupi e i
servi che facevano guerra a tutti. I cittadini s'armavano
sempre per difendersi dai ladri, dai lupi, dai servi; spesso
dai signori e dagli Ugonotti, qualche volta dal Re; mai però
dal Cardinale o dagli Spagnuoli. Da questa abitudine
ormai inveterata, risultò che il già detto primo lunedì del
mese d'aprile del 1625, gli abitanti di Meung, sentendo
rumore e non vedendo né la bandiera gialla e rossa, né la
livrea del duca di Richelieu, si precipitarono verso l'osteria
del Franc-Meunier dalla quale proveniva il chiasso. E non
appena arrivati, poterono appurarne la causa. Un
giovane... tracciamo con un tratto di penna il suo ritratto:
figuratevi don Chisciotte a diciott'anni, ma un don
Chisciotte senza corazza e senza cosciali, vestito di una
giubba di panno il cui blu originario si era trasformato in
una sfumatura indescrivibile di feccia di vino e d'azzurro
pallido. Viso ovale e bruno dagli zigomi salienti, segno
indubbio di astuzia; muscoli mascellari enormemente
sviluppati, indizio infallibile dal quale si riconosce il
guascone, anche senza berretto, e il nostro giovanotto ne
portava uno ornato di una specie di piuma; occhio grande
e intelligente, naso adunco, ma finemente disegnato,
troppo grosso per un adolescente e troppo piccolo per un
uomo maturo. Un occhio poco sperimentato avrebbe
potuto scambiare il nostro giovane per il figlio di un
fittavolo, senza la lunga spada che, appesa a una
bandoliera di cuoio, batteva i polpacci del suo proprietario
allorché questi era a piedi e il pelo irto della sua

cavalcatura allorché era a cavallo. Perché il nostro amico
aveva un cavallo, e questo cavallo era anzi così notevole
che fu notato: era un cavalluccio del Bearn dell'età di dodici
o quattordici anni, col mantello giallo, senza crini nella
coda, ma non senza giarda nelle gambe, e che pur
camminando con la testa più bassa delle ginocchia (il che
rendeva inutile l'uso della martingala) faceva ancora le sue
otto leghe al giorno. Disgraziatamente, le qualità di questo
cavallo erano così ben nascoste sotto il suo pelo strano e
la sua andatura bizzarra che, in un'epoca nella quale tutti si
intendevano di cavalli l'apparizione di una simile brenna a
Meung dov'era arrivata circa un quarto d'ora prima, dalla
porta di Beaugency, produsse un'impressione sfavorevole
che si ripercosse sul suo cavaliere. E questa impressione
era stata tanto più penosa al giovane d'Artagnan (così si
chiamava il don Chisciotte di questo nuovo Ronzinante), in
quanto comprendeva perfettamente che, per quanto abile
cavaliere egli fosse, la sua cavalcatura lo rendeva ridicolo;
per questo aveva sospirato con malinconia accettando il
regalo che di essa gli aveva fatto il signor d'Artagnan
padre. Egli non si faceva illusioni e sapeva perfettamente
che quella bestia non poteva valere più di venti lire; ma è
anche vero che le parole da cui il dono era stato
accompagnato, non avevano prezzo. "Figlio mio" aveva
detto il gentiluomo guascone in quel puro dialetto del Bearn
del quale Enrico IV non era mai riuscito a liberarsi "figlio
mio, questo cavallo è nato nella casa di vostro padre
saranno tra poco tredici anni, e da quell'epoca è sempre
stato della famiglia: questo solo deve rendervelo caro. Non

vendetelo mai, lasciatelo morire di vecchiaia,
tranquillamente e onoratamente: e se andrete in guerra con
lui, trattatelo bene come fosse un vecchio servitore. A
corte" continuò il signor d'Artagnan padre "se pure avrete
l'onore di esservi ammesso, onore al quale, d'altronde, vi
dà diritto la vostra vecchia nobiltà, portate degnamente il
vostro nome di gentiluomo, nome che è stato portato con
onore dai vostri antenati da più di cinquecento anni. Per voi
e per i vostri intendo riferirmi ai parenti e agli amici - non
sopportate offese se non dal Cardinale e dal Re. E' solo
col proprio coraggio, mettetevelo ben in mente, che ai
nostri giorni un gentiluomo può farsi strada. Chiunque
abbia un solo attimo di paura lascia forse sfuggire l'esca
che, proprio in quell'attimo, la fortuna gli tendeva. Voi siete
giovane e avete due buone ragioni per essere coraggioso:
la prima che siete guascone, la seconda che siete mio
figlio. Non temete le occasioni e cercate le avventure. Vi ho
fatto insegnare a ben maneggiare la spada, avete un
garretto di ferro e un polso d'acciaio; battetevi per
qualunque ragione; battetevi tanto più ora che i duelli sono
vietati, e che, appunto per questo, ci vuole doppio coraggio
a battersi. Figlio mio, non posso darvi che quindici scudi, il
mio cavallo e i consigli che avete ascoltati. Vostra madre vi
aggiungerà la ricetta di un certo unguento (che ebbe da
una zingara) miracoloso per guarire qualunque ferita che
non tocchi il cuore. Approfittate di tutto ciò e vivete sempre
felice e per molti anni." "Non ho più che una parola da
aggiungere, o per dir meglio, un esempio da porvi sotto gli
occhi; non il mio perché io non sono mai stato a Corte e

non ho fatto che le guerre di religione come volontario, ma
quello del signor di Tréville che nei tempi passati era mio
vicino, e che ebbe l'onore, allorché era bambino, di giocare
col nostro buon re Luigi Tredicesimo, che Dio lo conservi!
Qualche volta i loro giuochi degeneravano in battaglie, e in
queste battaglie il Re non era sempre il più forte. Le
bastonate che si prese allora fecero nascere in lui molta
stima e molta amicizia per il signor di Tréville. Più avanti
negli anni, il signor di Tréville, durante il suo primo viaggio
a Parigi, si batté contro altri, per ben cinque volte. Dalla
morte del nostro Re alla maggiore età del suo giovane
erede, senza contare le guerre e gli assedi, sette volte; e,
d'allora in poi, un centinaio, forse. Così, nonostante gli
editti, gli ordini e gli arresti, eccolo capitano dei
moschettieri vale a dire capo di una legione d'eroi che il Re
tiene in grande considerazione, e che monsignor Cardinale
teme, lui che pur non teme alcuno, come ognun sa. Inoltre il
signor di Tréville guadagna diecimila scudi all'anno, ed è
quindi un gran signore. Egli ha cominciato come voi,
presentatevi a lui con questa lettera e fate ciò che vi
consiglierà di fare, se vorrete avere una fortuna pari alla
sua." Quindi il signor d'Artagnan padre cinse al figlio la
propria spada, lo baciò con effusione sulle due guance e lo
benedisse. Uscendo dalla stanza paterna, il giovane trovò
la madre che lo aspettava con la famosa ricetta di cui i
consigli che abbiamo riferiti dovevano rendere necessario
un uso frequente. I saluti furono da questa parte più lunghi e
più teneri; non che il signor d'Artagnan non amasse il suo
unico figlio, ma, essendo uomo, avrebbe reputato indegno

di lasciar scorgere la propria emozione, mentre la signora
d'Artagnan era donna e madre. Ella dunque pianse a lungo
e, diciamolo a lode del signor d'Artagnan figlio, per quanti
sforzi egli tentasse di fare per restare impassibile come si
conveniva a un futuro moschettiere, la natura ebbe il
sopravvento, ed egli versò molte lacrime, delle quali riuscì
a gran fatica a nascondere una metà. Lo stesso giorno il
giovane si mise in viaggio, munito dei tre doni paterni che
si componevano, come abbiamo detto, di quindici scudi,
del cavallo e della lettera per il signor di Tréville; è inutile
dire che i consigli erano stati dati per soprappiù. Con
questo vade-mecum, d'Artagnan si trovò a essere, sia
fisicamente che moralmente, una copia esatta dell'eroe di
Cervantes, al quale lo abbiamo felicemente paragonato
quando i nostri doveri di storico ci obbligarono a tracciarne
il ritratto. Don Chisciotte pigliava i mulini a vento per giganti
e i montoni per eserciti, d'Artagnan prese ogni sorriso per
un insulto e ogni sguardo per una provocazione. E così fu
ch'egli ebbe sempre il pugno chiuso da Tarbes a Meung e
che dieci volte al giorno portò la mano al pomo della
spada; tuttavia il pugno non s'abbatté su nessuna mascella
e la spada non uscì dal fodero. Non che la vista del
malavventurato giallo ronzino non facesse spuntare più d'un
sorriso sul volto dei passanti; ma siccome sopra la rozza
tintinnava una spada di misura rispettabile e al disopra di
questa spada fiammeggiava un occhio più feroce che
altero, i passanti reprimevano la loro ilarità o, se l'ilarità
aveva il sopravvento sulla prudenza, si sforzavano almeno
di ridere da una parte sola, come le maschere antiche.

D'Artagnan rimase dunque maestoso e intatto nella propria
suscettibilità sino a quella disgraziata città di Meung. Ma

qui, mentre scendeva da cavallo, alla porta del Franc-
Meunier, senza che nessuno, oste, servo o palafreniere,

venisse a tenergli la staffa, d'Artagnan scorse, affacciato a
una finestra semiaperta del pianterreno, un gentiluomo
d'alta statura e d'aspetto superbo, dall'espressione
arcigna, che discorreva con due persone che sembravano
ascoltarlo con grande deferenza. Come al solito,
d'Artagnan credette d'essere il soggetto della
conversazione e ascoltò. Questa volta non s'era del tutto
ingannato: non si parlava di lui, ma del suo cavallo. Il
gentiluomo ne enumerava tutte le qualità ai suoi ascoltatori,
e siccome questi sembravano avere una grande deferenza
per il narratore, scoppiavano in risate a ogni istante. Ora,
dato che un leggero sorriso era sufficiente per suscitare
l'ira del giovane, è facile immaginare quale effetto
producesse una così rumorosa ilarità. Tuttavia, d'Artagnan
volle dapprima farsi un'idea della fisionomia
dell'impertinente che lo burlava e fissò lo sguardo fiero
sullo sconosciuto. Era un uomo dai quaranta ai
quarantacinque anni, dagli occhi neri e penetranti, dalla
carnagione pallida, dal naso fortemente accentuato e dai
baffi neri perfettamente tagliati. Indossava un farsetto e
brache violacee con stringhe dello stesso colore, senza
altri ornamenti, se non le solite spaccature dalle quali
passava la camicia. Questo farsetto e queste brache,
quantunque nuovi, parevano sgualciti come abiti da
viaggio, da tempo rinchiusi in una valigia. D'Artagnan fece

tutte queste osservazioni con la rapidità di un osservatore
minuzioso e senza dubbio mosso da un sentimento
istintivo che l'avvertiva di come quello sconosciuto dovesse
avere una grande influenza sulla sua vita. Ora, nel momento
in cui d'Artagnan fissava il suo sguardo sul gentiluomo dal
farsetto viola, poiché questo faceva a proposito del
cavalluccio bearnese una delle sue più dotte e più
profonde dissertazioni, i suoi ascoltatori scoppiarono a
ridere, ed egli stesso, contro la sua abitudine, lasciò
errare, se così si può dire, un pallido sorriso sul suo volto.
Questa volta non c'era più dubbio, d'Artagnan era
realmente insultato; per cui, pienamente persuaso di ciò, si
calcò il berretto fin sugli occhi, e, cercando di imitare
qualcuno degli atteggiamenti di corte che aveva sorpreso
nei gentiluomini di passaggio in Guascogna, avanzò con
una mano sulla guardia della spada e l'altra sul fianco.
Disgraziatamente, di mano in mano che avanzava la
collera lo accecava sempre più, talché, invece del discorso
misurato e altiero che si era preparato nella mente per
formulare la sua provocazione, egli non riuscì a trovare che
un insulto volgare che accompagnò con un gesto furioso.
"Ehi" esclamò" signore, voi che vi nascondete dietro quella
imposta! sì, voi, ditemi un po' di che ridete, e rideremo
insieme." Il gentiluomo guardò lentamente prima la
cavalcatura poi il cavaliere, come se gli fosse necessario
un certo tempo per comprendere che era proprio a lui che
venivano rivolti così strani rimproveri; poi, allorché nessun
dubbio fu più possibile, aggrottò leggermente le
sopracciglia e dopo una pausa abbastanza lunga, con

un'espressione d'ironia e d'insolenza impossibile a
descriversi, rispose a d'Artagnan: "Io non parlo a voi,
signore." "Ma vi parlo io!" gridò il giovane esasperato da
quel misto di insolenza e d'urbanità, di gentilezza e di
disprezzo. Lo sconosciuto lo guardò ancora per un attimo
con un lieve sorriso, poi si ritirò dalla finestra, uscì
lentamente dall'albergo e si piantò a due passi da
d'Artagnan, in faccia al cavallo. Il suo contegno tranquillo e
l'espressione canzonatoria del suo volto avevano
raddoppiata l'allegria di coloro ai quali stava parlando e
che erano rimasti alla finestra. D'Artagnan vedendolo
arrivare fece l'atto di levare la spada dal fodero.
"Decisamente, questo cavallo è, o meglio è stato nella sua
gioventù, giallo-oro" riprese lo sconosciuto continuando le
osservazioni cominciate e rivolgendosi agli ascoltatori che
stavano alla finestra, con l'aria di non accorgersi
dell'irritazione di d'Artagnan che purtuttavia si rizzava fra lui
e loro. "Un colore assai noto in botanica, ma fino ad ora
rarissimo nei cavalli." "Qualcuno che ride del cavallo, non
oserebbe ridere del padrone!" gridò con furia l'emulo di
Tréville. "Io non rido spesso, signore" rispose lo
sconosciuto "e potete vederlo voi stesso dall'espressione
del mio viso; ma tuttavia ci tengo a conservare il privilegio
di ridere quando mi pare e piace." "E io" ribatté d'Artagnan
"non voglio che si rida quando ciò mi spiace!" "Davvero,
signore?" continuò lo sconosciuto più calmo mai. "E'
giustissimo!" E girando sui tacchi fece per rientrare
nell'albergo passando dalla porta grande sotto la quale
d'Artagnan aveva notato, arrivando, un cavallo sellato. Ma

d'Artagnan non era il tipo da lasciare andare così un uomo
che aveva avuto l'insolenza di burlarsi di lui. Sguainò
completamente la spada e si diede a inseguirlo, gridando:
"Voltatevi, voltatevi, signor beffatore, affinché non vi
colpisca di dietro!" "Colpire me!" disse l'altro rigirandosi
sui tacchi e guardando il giovane con una meraviglia pari al
disprezzo. "Evvia, mio caro, voi siete pazzo!" Poi
sottovoce e come parlando a se stesso: "Peccato!"
continuò. "Sarebbe stata una ottima recluta per Sua
Maestà che cerca per mare e per terra dei valorosi da far
entrare nei suoi moschettieri." Non aveva ancora finito di
parlare, che d'Artagnan gli allungò un così furioso colpo di
punta che, probabilmente, se quel signore non fosse stato
pronto a saltare indietro, avrebbe scherzato per l'ultima
volta. Lo sconosciuto si accorse allora che la cosa andava
più in là della burla, sfoderò la spada, salutò il suo
avversario gravemente e si mise in guardia. Ma nello
stesso tempo i due ascoltatori della finestra, insieme con
l'oste, si lanciarono su d'Artagnan percuotendolo
violentemente con bastoni, palette e molle da fuoco. Ciò
fece una diversione così rapida e completa all'attacco, che
l'avversario di d'Artagnan, mentre questi si volgeva per far
fronte a quella gragnuola di colpi, ringuainò con la stessa
precisione la spada, e da attore che stava per divenire,
ridivenne spettatore del combattimento, compito che
assolvette con la sua ordinaria impassibilità, non senza
tuttavia borbottare: "Maledetti siano i Guasconi!
Rimettetelo sul suo cavallo arancione e che se ne vada!"
"Non prima di averti ucciso, vigliacco!" gridò d'Artagnan,

tenendo testa il meglio che poteva e senza arretrare d'un
passo ai suoi tre assalitori che lo tempestavano di colpi.
"Ancora una guasconata" mormorò il gentiluomo. "Parola
d'onore, questi Guasconi sono incorreggibili! Continuate
dunque la danza, visto che lo vuole assolutamente. Quando
sarà stanco, dirà che ne ha abbastanza." Ma lo
sconosciuto non sapeva con che razza di testardo avesse
a che fare; d'Artagnan non era uomo da domandare grazia.
Il combattimento continuò dunque per qualche secondo
ancora; infine d'Artagnan, stanco morto lasciò cadere la
spada che un colpo di bastone aveva spezzata. Un altro
colpo, che lo ferì alla fronte, lo gettò quasi nello stesso
tempo al suolo tutto sanguinante e pressoché svenuto. Fu
in questo momento che da tutte le parti si accorse sul luogo
della scena. L'oste, temendo lo scandalo, sollevò il ferito e
con l'aiuto dei suoi garzoni lo portò in cucina dove gli venne
apprestata qualche cura. Quanto al gentiluomo, egli si era
rimesso tranquillamente alla finestra e guardava con una
certa irritazione tutta quella folla che, rimanendo lì,
sembrava provocare in lui una viva contrarietà. "Ebbene,
come va questo arrabbiato?" riprese, voltandosi al rumore
della porta che si apriva e indirizzandosi all'oste che veniva
a informarsi della sua salute. "Vostra Eccellenza è sana e
salva?" chiese l'oste. "Perfettamente sano e salvo, caro
oste, e sono io che vi chiedo che cosa ne è stato del nostro
giovanotto." "Va meglio" disse l'oste "è completamente
svenuto." "Davvero?" fece il gentiluomo. "Ma prima di
svenire ha riunito tutte le sue forze per chiamarvi e sfidarvi
a gran voce." "Ma è dunque il diavolo in persona

quell'animale!" esclamò lo sconosciuto. "Oh! no,
Eccellenza, non è il diavolo" riprese l'oste con una smorfia
di disprezzo "perché mentre era svenuto lo abbiamo
perquisito; egli non ha nel suo involto se non una camicia e
nella sua borsa soltanto dodici scudi, ciò che non gli ha
impedito di dire prima di cadere svenuto che se una simile
cosa gli fosse successa a Parigi, voi ve ne sareste pentito
immediatamente mentre, così come sono andate le cose,
non ve ne pentirete che più tardi." "Allora" disse
freddamente lo sconosciuto "è qualche principe in
incognito." "Ve ne avverto, signore" riprese l'oste "perché
stiate in guardia." "E nella sua collera non ha nominato
nessuno?" "Egli batteva sulla tasca del suo farsetto e
diceva: 'Vedremo ciò che penserà il signor di Tréville
dell'insulto fatto a un suo protetto'." "Il signor di Tréville?"
chiese lo sconosciuto prestando maggior attenzione "si
batteva sulla tasca pronunciando il nome del signor di
Tréville?... Vediamo, caro oste, mentre il giovanotto era
svenuto, voi avrete certamente guardato anche in quella
tasca. Che cosa c'era adunque?" "Una lettera indirizzata al
signor di Tréville, capitano dei moschettieri." "Davvero!"
"E' come ho l'onore di dirvi, Eccellenza." L'oste, che non
era dotato di grande perspicacia, non notò l'espressione
della fisionomia dello sconosciuto a queste parole. Questi
si staccò dal davanzale della finestra al quale stava
appoggiato col gomito, e aggrottò le sopracciglia con
inquietudine. "Diavolo!" mormorò fra i denti "che Tréville mi
abbia mandato questo Guascone? E' molto giovane! Ma
un colpo di spada è un colpo di spada, qualunque sia l'età

di chi lo dà e si diffida meno di un ragazzo che di chiunque
altro; alle volte basta un debole ostacolo per contrastare un
grande progetto." E lo sconosciuto sprofondò in una
meditazione che durò qualche minuto. "Oste" disse poi
"non sareste capace di sbarazzarmi di questo pazzo? In
coscienza, non posso ucciderlo, e pur tuttavia" aggiunse
con un'espressione freddamente minacciosa "mi dà
fastidio. Dov'è?" "Nella camera di mia moglie, al primo
piano, stanno medicandolo." "I suoi abiti e il suo sacco
sono con lui? Non si è tolto il farsetto?" "Al contrario, tutto
ciò è da basso, in cucina. Ma poiché questo giovane pazzo
vi dà noia..." "Certamente. Egli dà uno scandalo tale nella
vostra osteria che le persone oneste non possono
rimanervi. Salite, fate il mio conto e avvertite il mio servo."
"Come! Ci lasciate già, signore?" "Lo sapevate, giacché vi
avevo dato l'ordine di sellare il mio cavallo. Non mi hanno
forse obbedito?" "Certamente; come vostra Eccellenza ha
potuto vedere, il cavallo è sotto la porta grande già pronto
per la partenza." "Bene; allora fate come vi ho detto." "Oh,
oh!" pensò l'oste "avrebbe forse paura del ragazzo?" Ma
un'occhiata imperiosa dello sconosciuto mise bruscamente
termine alle sue riflessioni. Salutò umilmente e uscì. "Non
bisogna che milady[1] sia vista da questo birbante"
continuò lo sconosciuto "essa non può tardare a passare;
è anzi già in ritardo. Decisamente, è meglio che salga a
cavallo e che le vada incontro... Se almeno potessi sapere
ciò che contiene la lettera indirizzata a Tréville!" E lo
sconosciuto sempre borbottando, si diresse verso la
cucina. Nel frattempo l'oste, che non poneva in dubbio che

fosse la presenza del giovanotto la causa dell'improvvisa
partenza dello sconosciuto, era salito in camera di sua
moglie e aveva trovato d'Artagnan perfettamente in sé.
Allora, facendogli comprendere che la polizia avrebbe
potuto dargli delle noie per aver tentato di attaccar briga
con un gran signore (perché secondo lui lo sconosciuto non
poteva essere che un gran signore) lo persuase,
nonostante la sua debolezza, ad alzarsi e a continuar la
sua strada. D'Artagnan, mezzo stordito, senza farsetto e
con la testa tutta avvolta nelle bende, si alzò dunque e,
spinto dall'oste, cominciò a discendere le scale ma,
arrivato in cucina, la prima cosa che scorse fu il suo
provocatore che parlava tranquillamente allo sportello di
una pesante carrozza attaccata a due grossi cavalli
normanni. La sua interlocutrice, di cui si vedeva la testa
inquadrata dal finestrino, era una donna di venti o ventidue
anni. Noi abbiamo già detto con quale rapidità d'Artagnan
si impadronisse di una fisionomia; gli bastò un'occhiata
per vedere che la donna era giovane e bella. Ora, questa
bellezza lo colpì tanto più in quanto che era perfettamente
sconosciuta nei paesi meridionali nei quali egli aveva
abitato fino a quel giorno. Era una bellezza pallida e
bionda, con lunghi capelli inanellati che ricadevano sulle
spalle, con grandi occhi languidi e azzurri, con labbra rosee
e mani d'alabastro. Essa parlava molto vivacemente con lo
sconosciuto. "Dunque, Sua Eminenza mi ordina..." diceva
la dama. "Di tornare immediatamente in Inghilterra, e di
avvertirlo direttamente se il duca lasciasse Londra." "E
quanto alle altre istruzioni?" chiese la bella viaggiatrice.

"Sono chiuse in questa scatola che non aprirete se non
sull'altra riva della Manica." "Benissimo, e voi che farete?"
"Tornerò a Parigi." "Senza castigare quell'insolente
ragazzino?" chiese la dama. Lo sconosciuto stava per
rispondere: ma nello stesso momento in cui apriva la
bocca, d'Artagnan, che aveva udito tutto, si slanciò sulla
soglia della porta. "E' questo insolente ragazzino che
castiga gli altri" esclamò "e spero bene che questa volta
colui ch'egli deve castigare non gli sfuggirà come la
prima." "Non gli sfuggirà?" disse lo sconosciuto
aggrottando le sopracciglia. "No, immagino che davanti a
una signora non oserete fuggire." "Pensate" esclamò
milady vedendo il gentiluomo portare la mano alla spada
"pensate che il minimo ritardo può perdere tutto." "Avete
ragione" esclamò il gentiluomo "andate dunque dalla
vostra parte; io vado dalla mia." E, salutata la dama con un
cenno della testa, balzò sul suo cavallo mentre il cocchiere
della carrozza frustava vigorosamente la sua pariglia. I due
interlocutori partirono quindi contemporaneamente al
galoppo, allontanandosi ognuno da un lato opposto della
strada. "E ciò che mi dovete?" gridò l'oste, nel quale
l'affetto per il suo viaggiatore si mutava in profondo
disprezzo vedendo che egli se ne andava senza saldare il
conto. "Paga, canaglia" ordinò il viaggiatore, sempre
galoppando, al suo servo che gettò ai piedi dell'oste due o
tre monete d'argento e si lanciò dietro al padrone. "Ah!
vigliacco, ah! miserabile, ah! falso gentiluomo!" gridò
d'Artagnan inseguendo a sua volta il servo. Ma il ferito era
ancora troppo debole per sopportare una simile scossa.

Non aveva fatto dieci passi che le sue orecchie si misero a
ronzare, si sentì girare la testa, una nube di sangue passò
davanti ai suoi occhi, ed egli cadde riverso in mezzo alla
strada gridando ancora: "Vigliacco! Vigliacco! Vigliacco!"
"E' veramente un vigliacco" mormorò l'oste avvicinandosi a
d'Artagnan e cercando con questa adulazione di
riconciliarsi con il povero giovanotto, come l'airone della
favola con la sua chiocciola della sera. "Sì, un gran
vigliacco" mormorò d'Artagnan "ma lei è una gran bella
donna!" "Lei chi?" chiese l'oste. "Milady" balbettò
d'Artagnan. E svenne una seconda volta. "Pazienza" disse
l'oste "ne perdo due ma questo mi resta e sono sicuro di
conservarlo almeno per qualche giorno. Sono sempre
undici scudi guadagnati." Sappiamo già che undici scudi
era proprio la somma che rimaneva nella borsa di
d'Artagnan. L'oste aveva contato su undici giorni di
malattia a uno scudo al giorno; ma aveva fatto i conti senza
il viaggiatore. Il giorno dopo, alle cinque del mattino,
d'Artagnan si alzò, scese da sé in cucina, domandò oltre a
qualche altro ingrediente, il nome del quale non è giunto
fino a noi, vino, olio, rosmarino e, con la ricetta di sua
madre alla mano, compose un balsamo col quale unse le
sue numerose ferite rinnovando le bende con le proprie
mani e rifiutando l'aiuto di qualsiasi medico. Certamente in
grazia al balsamo di Boemia e, forse, grazie anche
all'assenza di medici, d'Artagnan la sera stessa poté
alzarsi e il giorno dopo era pressoché guarito. Ma al
momento di pagare quel rosmarino, quell'olio e quel vino,
sola spesa del giovane che aveva osservato una dieta

assoluta, mentre il suo cavallo giallo, secondo l'oste, aveva
mangiato tre volte più di quanto si potesse
ragionevolmente supporre tenendo conto della sua
corporatura, d'Artagnan non trovò nella sua tasca che la
vecchia borsa di velluto spelato contenente gli undici scudi;
ma la lettera indirizzata al signor di Tréville era sparita. Il
giovanotto cominciò a cercarla con grande pazienza,
voltando e rivoltando almeno venti volte le sue tasche e i
suoi taschini, frugando e rifrugando nel sacco da viaggio,
aprendo e chiudendo la sua borsa; ma allorché ebbe la
certezza che la lettera era introvabile, si abbandonò a un
terzo accesso di rabbia che per poco non rese necessario
un nuovo impiego di vino e d'olio aromatizzati; giacché,
vedendo quella giovane e pessima testa riscaldarsi e
minacciare di rompere tutto nel locale se non si fosse
ritrovata la lettera, l'oste si era già armato di uno spiedo,
sua moglie di un manico di scopa e i garzoni degli stessi
bastoni che avevano servito due giorni prima. "La mia
lettera di raccomandazione!..." esclamava d'Artagnan. "La
mia lettera di raccomandazione! Sangue di Dio! V'infilzo
tutti come tanti tordi!" Disgraziatamente una circostanza si
opponeva a che il giovanotto mettesse in atto la sua
minaccia; ed è che, come abbiamo detto, la sua spada si
era rotta in due pezzi durante la prima tenzone, cosa che
egli aveva perfettamente dimenticata. Successe quindi
che, allorché d'Artagnan volle effettivamente sguainarla, si
trovò puramente e semplicemente armato di un troncone di
spada lungo non più di pochi centimetri, che l'oste aveva
con cura rimesso nel fodero. Il cuoco si era abilmente

impossessato del resto della lama per farne un coltello da
cucina. Tuttavia neppure questa delusione avrebbe
arrestato il nostro focoso giovanotto se l'oste non avesse
pensato che il reclamo rivoltogli dal suo viaggiatore era
perfettamente giusto. "Ma insomma" disse abbassando lo
spiedo "dov'è questa lettera?" "Dov'è questa lettera?"
esclamò d'Artagnan. "Prima di tutto, ve ne avverto, quella
lettera è indirizzata al signor di Tréville, e bisogna che si
ritrovi; e, se non si trova, saprà ben lui farvela ritrovare!"
Questa minaccia finì d'intimidire l'oste. Dopo il Re e il
Cardinale, il signor di Tréville era l'uomo il cui nome veniva
più spesso ripetuto dai militari e anche dai borghesi. C'era
anche padre Giuseppe, è vero, ma il suo nome non era
mai pronunziato se non sottovoce, tanto era il terrore che
incuteva l"'Eminenza grigia", come lo chiamavano i
familiari del Cardinale. Così, gettato lontano da sé il suo
spiedo e ordinato a sua moglie e ai suoi servi di fare
altrettanto del manico di scopa e dei bastoni, l'oste dette
per primo il buon esempio, mettendosi alla ricerca della
lettera perduta. "Ma questa lettera conteneva delle cose
preziose?" chiese l'oste dopo molte inutili ricerche.
"Perbacco! lo credo bene!" esclamò il Guascone che
contava su questa lettera per far carriera a corte. "Essa
conteneva la mia fortuna." "Erano tratte sulla Spagna?"
chiese l'oste inquieto. "Erano tratte sul tesoro particolare di
Sua Maestà" rispose d'Artagnan che, sperando, come
sperava, di entrare al servizio del Re grazie a questa
raccomandazione, credeva di poter fare senza mentire
questa affermazione alquanto arrischiata. "Diavolo!" fece

l'oste assolutamente disperato. "Ma non importa" continuò
d'Artagnan con la disinvoltura tipica della gente del suo
paese. "Non importa, il danaro è nulla; la lettera è tutto.
Avrei preferito perdere mille pistole!" Egli non rischiava
gran che anche se avesse detto ventimila, ma un certo
pudore giovanile lo trattenne. Un lampo di luce attraversò a
un tratto il cervello dell'oste che, non trovando nulla,
avrebbe data l'anima al diavolo. "La lettera non si è
perduta!" esclamò. "Oh!" fece d'Artagnan. "No, vi è stata
rubata." "Rubata! e da chi?" "Dal gentiluomo di ieri. Egli è
sceso in cucina dov'era il vostro giubbetto. Vi è restato
solo. Scommetterei che è lui che l'ha rubata." "Credete?"
rispose d'Artagnan poco convinto, perché egli solo
conosceva perfettamente l'importanza affatto personale di
quella lettera e sapeva come essa non potesse tentare la
cupidigia. E in realtà, nessuno dei servitori, nessuno dei
viaggiatori presenti avrebbe guadagnato nulla possedendo
quel pezzo di carta. "Dunque" rispose d'Artagnan "voi
sospettate di quel gentiluomo impertinente?" "Vi dirò che
sono sicuro" continuò l'oste "allorché gli annunciai che
vostra signoria era il protetto del signor di Tréville e che
aveva anche una lettera per quell'illustre gentiluomo, egli mi
parve preoccupatissimo, mi chiese dov'era quella lettera e
immediatamente scese in cucina dove, com'egli sapeva, si
trovava il vostro giubbetto." "Allora il ladro è certamente lui"
rispose d'Artagnan. "Farò le mie lagnanze al signor di
Tréville che ne parlerà al Re." Poi trasse regalmente di
tasca due scudi, li dette all'oste che col cappello in mano lo
accompagnò fino alla porta, e salì sul suo giallo ronzino che

lo portò senz'altri incidenti fino alla Porta di Sant'Antonio a
Parigi, dove il suo proprietario lo vendette per tre scudi, il
che significa che fu assai ben pagato, visto che d'Artagnan
lo aveva molto affaticato nell'ultima tappa. E infatti il
sensale al quale d'Artagnan lo cedette per le suddette nove
lire non nascose al nostro giovanotto che se lo pagava così
caro, era semplicemente per l'originalità del suo colore.
D'Artagnan entrò quindi in Parigi a piedi portando il suo
piccolo fagotto sotto il braccio e camminò finché non trovò
una camera da prendere in affitto, adatta alla scarsezza
dei suoi mezzi. Questa camera era una specie di soffitta
situata in via Fossoyeurs, vicino al Lussemburgo. Appena
pagata la caparra, d'Artagnan prese possesso del suo
alloggio e passò il resto della giornata a cucire al suo
giubbetto e alle sue brache certi galloni che sua madre
aveva staccato da una giubba quasi nuova del signor
d'Artagnan padre, e che gli aveva consegnato in segreto;
poi andò sul lungofiume della Fenaille a far rimettere la
lama alla spada e, infine, tornò al Louvre per chiedere al
primo moschettiere che incontrò dove fosse il palazzo del

signor di Tréville, e seppe che si trovava in via del Vieux-
Colombier, vale a dire proprio vicino alla camera ch'egli

aveva presa in affitto; circostanza che gli parve di buon
augurio per il successo del suo viaggio. Dopo di che,
contento di come si era comportato a Meung, senza
rimorsi per il passato, fiducioso nel presente e pieno di
speranze per l'avvenire, si coricò e si addormentò del
sonno del giusto. Questo sonno, ancor tutto provinciale, lo
condusse sino alle nove del mattino, ora in cui si alzò per

andare da quel famoso signor di Tréville che era il terzo
personaggio del regno, stando alla valutazione paterna.
Capitolo 2 L'ANTICAMERA DEL SIGNOR DI TREVILLE

Il signor di Troisville, come si chiamava ancora la sua
famiglia in Guascogna, o il signor di Tréville, come aveva
finito per chiamarsi egli stesso a Parigi, aveva realmente
cominciato come d'Artagnan, vale a dire senza il becco
d'un quattrino, ma con quel fondo di audacia, di spirito e di
buon senso il quale fa sì che il più povero gentiluomo
guascone riceva spesso, sotto forma di speranze
nell'eredità paterna, più di quanto non riceva in realtà il più
ricco signore del Périgord o del Berry. Il suo coraggio
insolente, la sua fortuna più insolente ancora in un tempo in
cui i colpi piovevano come la grandine, l'avevano issato al
sommo di quella difficile scala che è il favore della Corte,
della quale aveva scalati gli scalini a quattro a quattro. Egli
era l'amico del Re, che, come si sa, onorava grandemente
la memoria di suo padre Enrico Quarto. Il padre del signor
di Tréville aveva servito Enrico Quarto così fedelmente
nelle sue guerre contro la Lega, che in mancanza di denaro
contante (cosa che mancò tutta la vita al Bearnese, il quale
pagò costantemente i propri debiti con la sola moneta che
non ebbe mai bisogno di prendere a prestito, lo spirito), in
mancanza di denaro contante, dicevamo, lo aveva
autorizzato, dopo la resa di Parigi, a prendere per stemma

un leone d'oro passante in campo rosso con questo motto:
'Fidelis et fortis'. Era molto per l'onore, ma poco per il
benessere materiale. Cosicché, quando l'illustre
compagno del grande Enrico morì, lasciò a suo figlio per
sola eredità la spada e il motto. Grazie a questo doppio
regalo e al nome senza macchia che lo accompagnava, il
signor di Tréville fu ammesso nella casa del giovane
principe, dove servì così bene con la sua spada e si
mantenne così fedele al suo motto, che Luigi Tredicesimo,
una delle buone lame del regno, usava dire che se un suo
amico avesse dovuto battersi egli avrebbe dato il consiglio
di prendere per padrino prima lui, Luigi, poi Tréville, e forse
Tréville prima di lui. Così Luigi Tredicesimo era veramente
affezionato a Tréville, affezione da re, affezione egoista, è
vero, ma pur sempre affetto. Il fatto è che in quei tempi
disgraziati, ognuno cercava di circondarsi di uomini della
tempra di Tréville. Molti potevano prendere per divisa la
parola forte, che costituiva la seconda parte del suo motto,
ma pochi gentiluomini avrebbero potuto aspirare all'epiteto
di fedele, che ne costituiva la prima. Tréville apparteneva a
questi ultimi: egli era una di quelle rare personalità
dall'intelligenza obbediente come quella del cane, dal
coraggio cieco, dall'occhio rapido e dalla mano pronta;
sembrava che l'occhio gli fosse stato dato unicamente
affinché potesse vedere se il re era malcontento di
qualcuno e la mano affinché potesse colpire questo
spiacevole qualcuno, un Besme, un Maurevers, un Poltrot
di Méré, un Vitry. Infine, a Tréville, sino a quel momento,
non era mancata che l'occasione; ma egli l'aspettava e si

riprometteva di afferrarla per i suoi tre capelli, se mai fosse
passata a portata di mano. Perciò Luigi Tredicesimo fece
di Tréville il capitano dei suoi moschettieri, i quali erano
per lui, dal punto di vista della devozione o meglio del
fanatismo, quel che gli 'ordinari' erano stati per Enrico
Terzo, ciò che la guardia scozzese era stata per Luigi
Undicesimo. Dal suo canto, il Cardinale non era rimasto
indietro al Re. Quando aveva visto il formidabile corpo
scelto di cui s'era circondato Luigi Tredicesimo, questo
secondo, o piuttosto questo primo, Re di Francia aveva
voluto anch'egli avere la sua guardia. Ebbe dunque i suoi
moschettieri come Luigi Tredicesimo aveva i suoi e si
vedevano queste due potenze rivali scegliere in tutte le
provincie di Francia e anche negli Stati stranieri per attrarli
al loro servizio, gli uomini più celebri per grandi fatti d'armi.
Così Richelieu e Luigi Tredicesimo disputavano spesso, la
sera, quando facevano la loro partita a scacchi, circa il
valore dei loro servitori. Ciascuno vantava il contegno e il
coraggio dei suoi e, pur condannando a gran voce il duello
e le risse, li eccitavano sottovoce perché venissero alle
mani e provavano un vero dolore o una gioia smodata per
la sconfitta o per la vittoria dei loro. Così almeno si dice
nelle 'Memorie' di un uomo che si trovò presente a
qualcuna di queste sconfitte e a molte di queste vittorie.
Tréville conosceva il lato debole del suo padrone e a
questa abilità doveva la lunga e costante amicizia di un re
che non ha lasciato fama di esser stato molto fedele nelle
sue amicizie. Egli faceva sfilare i suoi moschettieri davanti
al cardinale Armando du Plessis con un'aria così beffarda

che faceva rizzare dalla collera i baffi grigi di Sua
Eminenza. Tréville comprendeva perfettamente la guerra di
quell'epoca, nella quale quando non si viveva a spese del
nemico, si viveva a spese dei propri compatrioti; i suoi
soldati formavano una legione di diavoli scatenati,
indisciplinati con tutti tranne che con lui. Rumorosi,
avvinazzati, scapigliati, i Moschettieri del Re, o piuttosto
quelli del signor di Tréville, sciamavano per le bettole, per i
passeggi, nei ritrovi pubblici, gridando forte, arricciandosi i
baffi, facendo tintinnare le loro spade, urtando con voluttà
le guardie di monsignor Cardinale quando le incontravano;
poi sguainavano la spada in mezzo alla strada, con mille
motti di spirito; qualche volta venivano uccisi, ma in questo
caso erano sicuri d'essere pianti e vendicati; più spesso
uccidevano, e in tal caso erano certi di non marcire in
prigione perché il signor di Tréville era pronto a reclamarli.
Cosicché il signor di Tréville era lodato su tutti i toni,
cantato su tutte le gamme da questi uomini che l'adoravano
e che, pur essendo gente da sacco e da corda, tremavano
davanti a lui come scolaretti davanti al loro maestro,
obbedivano a ogni suo minimo cenno, pronti a farsi
uccidere pur di cancellare l'ombra di un suo rimprovero. Il
signor di Tréville si era servito di questa leva possente,
prima per il Re e per gli amici del Re, poi per se stesso e
per i suoi amici. D'altronde, in nessuno dei libri di Memorie
di quel tempo, che ne ha lasciate tante, questo degno
gentiluomo è stato accusato, sia pure dai suoi nemici (ed
egli ne aveva tra coloro che maneggiavano la penna non
meno che tra coloro che maneggiavano la spada) in

nessun luogo, dicevamo, questo degno gentiluomo è stato
accusato di farsi pagare la collaborazione dei suoi
scherani. Con un raro genio per l'intrigo, che faceva di lui
l'eguale dei più grandi intriganti, egli era rimasto un
onest'uomo. Né basta; a dispetto delle grandi stoccate che
sfibrano e dei penosi esercizi che stancano, egli era
diventato uno dei più galanti frequentatori d'alcove, uno dei
più fini damerini, uno dei più lambiccati parlatori della sua
epoca; si parlava delle avventure del signor di Tréville
come si era parlato vent'anni prima di quelle di
Bassompierre, e non era poco. Il capitano dei moschettieri
era dunque ammirato, temuto e amato, il che costituisce
l'apogeo delle umane fortune. Luigi Quattordicesimo
assorbì tutti i piccoli astri della sua corte nella sua gran
luce, ma suo padre, 'sole pluribus impar', lasciò a ciascuno
dei suoi favoriti il suo splendore personale, e a ciascuno
dei suoi cortigiani il suo valore individuale. Oltre al 'lever'[2]
del Re e a quello del Cardinale, si contavano allora a
Parigi più di duecento piccoli 'lever', piuttosto ricercati. Fra
questi ultimi, quello di Tréville era uno dei più apprezzati. Il
cortile del suo palazzo in via del Vieux-Colombier
assomigliava a un campo di soldati, e ciò dalle sei del
mattino in estate, e dalle otto in inverno. Da cinquanta a
sessanta moschettieri, che sembravano darsi il cambio per
offrirsi sempre in numero imponente, vi passeggiavano
incessantemente armati di tutto punto e pronti a tutto.
Lungo una di quelle grandi scale, sull'area della quale la
nostra civiltà costruirebbe una casa intera, salivano e
scendevano i parigini che avevano qualche favore da

chiedere, i gentiluomini provinciali che volevano essere
arruolati, i servi adorni di tutti i colori che venivano a
portare al signor di Tréville i messaggi dei loro
padroni. Nell'anticamera, su certe lunghe panche circolari,
riposavano gli eletti, vale a dire quelli ch'erano stati
convocati. Dal mattino alla sera si udiva in quella sala un
ronzìo continuo, mentre il signor di Tréville nel gabinetto
attiguo riceveva le visite, ascoltava le lamentele, dava
ordini e, come il Re al suo balcone del Louvre, non aveva
che da mettersi alla finestra per passare in rivista uomini e
armi. Il giorno in cui d'Artagnan si presentò, l'assemblea
era imponente, specialmente per un provinciale appena
arrivato dalla sua provincia; è vero che questo provinciale
era guascone e che, soprattutto in quell'epoca, i
compatrioti di d'Artagnan avevano fama di non lasciarsi
facilmente intimidire. Una volta superata la porta massiccia
costellata di grossi chiodi dalla testa quadrata, si arrivava
in mezzo a una folla di soldati che s'incrociavano nel cortile,
si chiamavano, discutevano e giocavano fra loro. Per
aprirsi un varco fra tutte quelle onde turbolente, sarebbe
stato necessario essere un ufficiale, un gran signore o una
bella donna. Fu dunque in mezzo a questo chiasso e a
questo disordine che il nostro giovanotto avanzò col cuore
palpitante, mantenendo la sua lunga durlindana parallela
alle gambe magre, e tenendo una mano sull'ala del suo
feltro, con quel mezzo sorriso del provinciale imbarazzato
che vuol parere disinvolto. Allorché gli riusciva di
sorpassare un gruppo, respirava più liberamente, ma
capiva che i presenti si voltavano per guardarlo e, per la

prima volta in vita sua, d'Artagnan, che aveva un'assai
buona opinione di se stesso, si sentì ridicolo. Arrivato alla
scala, fu ancor peggio: sui primi scalini c'erano quattro
moschettieri che si divertivano al seguente esercizio,
mentre dieci o dodici dei loro camerati aspettavano sul
pianerottolo che venisse il loro turno per prender parte alla
partita. Uno d'essi, posto sullo scalino superiore con la
spada sguainata in mano, impediva, o per lo meno si
sforzava di impedire, che gli altri tre salissero. Questi altri
tre si schermivano contro di lui con le loro spade molto
agili. D'Artagnan sul principio credette che si trattasse di
fioretti da scherma ma, ben presto, da certe graffiature
capì che le spade erano bene affilate, e il bello era che a
ognuna di queste graffiature, non solo gli spettatori, ma
anche gli attori ridevano come pazzi. Quello che era sullo
scalino in quel momento teneva meravigliosamente in
rispetto i suoi avversari. Si era fatto circolo intorno a loro; i
patti erano che, a ogni colpo, il toccato avrebbe lasciato la
partita perdendo il proprio turno di udienza a favore del
feritore. In cinque minuti tre furono sfiorati, uno al pugno,
l'altro al mento e l'altro all'orecchio dal difensore dello
scalino che, per conto suo non fu toccato, abilità che,
secondo le convenzioni, gli valse tre turni di favore.
Quantunque il nostro giovane viaggiatore ci tenesse a non
meravigliarsi di nulla, questo strano passatempo lo colpì;
egli aveva visto nella sua provincia, questa terra nella
quale purtuttavia le teste si scaldano tanto prontamente,
qualche preliminare di più ai duelli, e la guasconata di quei
quattro giocatori gli parve maggiore di quante ne avesse

sentite raccontare sino allora, anche in Guascogna. Si
credette trasportato in quella famosa terra di giganti in cui
andò di poi Gulliver provandone tanta paura; e purtuttavia
non era ancora alla fine: c'erano il pianerottolo e
l'anticamera. Sul pianerottolo non ci si batteva più: si
raccontavano storie di donne, e nell'anticamera storie di
corte. Sul pianerottolo d'Artagnan arrossì, in anticamera
rabbrividì. La sua immaginazione desta ed errabonda che
in Guascogna lo aveva reso temibile fra le giovani
cameriere e qualche volta anche fra le giovani padrone,
non aveva mai sognato, nemmeno nei momenti di delirio,
la metà di quelle meraviglie amorose e il quarto di quelle
prodezze galanti, messe in risalto dai nomi più noti e dai
particolari meno velati. Ma se il suo amore per i buoni
costumi fu ferito sul pianerottolo, il suo rispetto per il
Cardinale ebbe un ben duro colpo nell'anticamera. Qui,
con grandissima meraviglia di d'Artagnan, si udiva criticare
ad alta voce la politica che faceva tremare l'Europa, e la
vita privata del Cardinale era messa a nudo, quantunque
grandi e potenti signori fossero stati puniti solo per aver
cercato d'investigarla. Questo grand'uomo per il quale il
signor d'Artagnan padre aveva avuto tanta riverenza,
serviva da zimbello ai moschettieri del signor di Tréville,
che ridevano delle sue gambe storte e del suo dorso curvo;
qualcuno cantava delle strofette sulla sua amante, signora
d'Aiguillon, e su sua nipote, signora di Combalet, mentre
gli altri se la prendevano coi paggi e le guardie del
Cardinale; cose tutte che parevano a d'Artagnan
mostruose assurdità. Tuttavia, quando il nome del Re

veniva pronunciato all'improvviso fra i molti frizzi sul
Cardinale, ognuno si guardava d'intorno con esitazione
quasi temendo che la porta stessa che chiudeva il
gabinetto del signor di Tréville potesse tradirlo; ma ben
presto un'allusione riconduceva la conversazione su Sua
Eminenza, e allora il chiasso riprendeva più vivace che
mai, e le malignità ricominciavano a fiorire. "Questa gente
andrà presto alla Bastiglia o sarà impiccata" pensò con
terrore d'Artagnan "e io senza dubbio avrò lo stesso
castigo, poiché avendo ascoltati i loro discorsi, sarò
ritenuto loro complice. Che direbbe il mio signor padre che
mi ha tanto raccomandato il rispetto per il Cardinale, se mi
sapesse in compagnia di simili pagani?" Così, come si
può facilmente immaginare senza che io lo dica,
d'Artagnan non osava intervenire nella conversazione; egli
si accontentava di guardare e di ascoltare attentamente.
tendendo avidamente i suoi cinque sensi per non perdere
nulla della scena e, a dispetto della sua fiducia nelle
raccomandazioni paterne, si sentiva spinto dalla sua indole
e trascinato dai suoi istinti a lodare piuttosto che a
biasimare le cose inaudite che accadevano in quel luogo.
Purtuttavia, siccome era assolutamente straniero fra la folla
dei cortigiani del signor di Tréville e siccome era la prima
volta che lo si vedeva lì, gli fu chiesto che cosa volesse. A
questa domanda d'Artagnan rispose pronunciando molto
modestamente il proprio nome, fece valere la sua qualità di
compatriota, e pregò il domestico ch'era venuto a
interrogarlo di chiedere per lui al signor di Tréville un
minuto d'udienza, domanda che quello gli promise con tono

protettore di trasmettere a tempo e luogo. D'Artagnan,
rimessosi dalla prima sorpresa, ebbe dunque tempo di
studiare un po' le maniere e la fisionomia di coloro che lo
circondavano. Al centro del gruppo più animato stava un
moschettiere di statura altissima, di volto altiero, il quale
indossava un costume così bizzarro da attirare l'attenzione
generale. Egli non indossava, per il momento, la casacca
di uniforme che, del resto, non era assolutamente
obbligatoria in quell'epoca di libertà minore ma di più
grande indipendenza, bensì un giustacuore azzurro-cielo un
po' sciupato e spelato, e su questo abito una magnifica
tracolla ricamata in oro che brillava di riflessi lucentissimi
simili a quelli che il sole di mezzogiorno trae dall'acqua del
mare. Un lungo mantello di velluto cremisi ricadeva con
grazia sulle sue spalle lasciando scoperta sul davanti
soltanto la splendida bandoliera dalla quale pendeva una
gigantesca spada. Quel moschettiere aveva appena
terminato il suo turno di guardia, si lamentava di essere
raffreddato e tossiva tratto tratto con affettazione. Per
questo, diceva a quelli che gli erano intorno, aveva
indossato il mantello e mentre parlava dall'alto della sua
statura arricciandosi sdegnosamente i baffi, gli altri
ammiravano con entusiasmo, e d'Artagnan più di chiunque
altro, il bàlteo ricamato. "Che volete" diceva il moschettiere
"stanno venendo di moda; è una pazzia, lo so, ma lo vuole
la moda. D'altronde bisogna pure impiegare in qualche
modo il denaro della propria legittima." "Oh, Porthos!"
esclamò uno dei presenti. "Non ci vorrai dare a intendere
che questa bandoliera è un dono di tuo padre! Essa ti sarà

stata regalata dalla dama velata con la quale ti ho
incontrato domenica scorsa, verso porta Saint-Honoré."
"No, sulla mia parola d'onore e sulla mia fede di
gentiluomo, vi dico che l'ho comperata io stesso e coi miei
denari" rispose quello ch'era stato chiamato col nome di
Porthos. "Sì, come io ho comperato" disse un altro
moschettiere "questa borsa nuova coi danari che la mia
amante aveva messi in quella vecchia." "Ho detto il vero"
disse Porthos "e la prova è che l'ho pagata dodici pistole."
L'ammirazione raddoppiò, quantunque il dubbio
continuasse a esistere. "Non è vero, Aramis?" disse
Porthos rivolgendosi a un altro moschettiere Quest'altro
moschettiere formava un perfetto contrasto con quello che
lo interrogava e che lo aveva designato col nome di
Aramis: era un giovanotto di ventidue o ventitré anni
appena, ingenuo e semplice, dall'occhio nero e dolce, dalle
guance rosee e vellutate come una pesca d'autunno; i suoi
baffi fini disegnavano sul suo labbro superiore una linea
perfettamente diritta; le sue mani sembravano temere di
abbassarsi, per paura che le vene si gonfiassero; di tanto
in tanto egli si pizzicava i lobi degli orecchi per mantenerli
di un incarnato tenero e trasparente. Abitualmente parlava
poco e lentamente, salutava molto e rideva senza rumore
mostrando i denti, che aveva bellissimi e dei quali egli
sembrava avere gran cura, come di tutta la sua persona.
Alla domanda dell'amico rispose con un cenno di testa
affermativo. Questa affermazione parve aver dissipato ogni
dubbio circa la provenienza della bandoliera; si continuò
dunque ad ammirarla, ma non se ne parlò più; e per un

rapido mutamento di pensiero, la conversazione passò a
un altro soggetto. "Che pensate di quello che racconta lo
scudiero di Chalais?" domandò un altro moschettiere
senza interpellare direttamente nessuno, ma rivolgendosi a
tutti in generale. "E che cosa racconta?" chiese Porthos
con tono presuntuoso. "Racconta che ha trovato a
Bruxelles Rochefort, l'anima dannata del Cardinale,
travestito da cappuccino; quel maledetto Rochefort, grazie
a questo travestimento si era burlato di quello sciocco del
signor Laigues." "Proprio uno sciocco" disse Porthos "ma
la cosa è sicura?" "Io la so da Aramis" disse il
moschettiere. "Veramente?" "Eh? lo sapete benissimo,
Porthos" disse Aramis "ve l'ho detto anche ieri, non
parliamone più dunque." "Non parliamone più, questa è la
vostra opinione" rispose Porthos "non parliamone più!
Diavolo! Come venite presto alla conclusione! Come! Il
Cardinale fa spiare un gentiluomo; fa rubare la sua
corrispondenza da un traditore, da un brigante, da un
pendaglio da forca; fa con l'aiuto di questo spione e grazie
a quella corrispondenza, tagliare il collo a Chalais, con lo
stupido pretesto che ha voluto uccidere il Re, e sposare
Monsieur[3] con la Regina! Nessuno sapeva una parola di
questo enigma, voi ce ne avete parlato ieri con nostra
grande soddisfazione, e mentre siamo ancora tutti storditi
da questa notizia, oggi ci dite: 'non parliamone più!'." "E
parliamone dunque, poiché lo desiderate" rispose
pazientemente Aramis. "Quel Rochefort" esclamò Porthos
"se io fossi stato lo scudiero del povero Chalais, dovrebbe
passare con me un ben brutto momento." "E voi

passereste un bel triste quarto d'ora col duca rosso"
riprese Aramis. "Oh il duca rosso! bravo bravo il duca
rosso!" rispose Porthos battendo le mani e approvando col
capo. "Il 'duca rosso' è delizioso. Diffonderò questa trovata,
mio caro, siatene certo. Ne ha dello spirito, questo Aramis!
Che disgrazia che non abbiate potuto seguire la vostra
vocazione! Che delizioso abate sareste stato!" "Oh, non si
tratta che di un ritardo momentaneo" riprese Aramis "verrà
il giorno in cui lo sarò. Sapete bene, Porthos, che continuo
a studiare teologia per questo." "E farà come dice" riprese
Porthos "lo farà, presto o tardi." "Presto" disse Aramis.
"Non aspetta che una cosa per decidersi completamente e
riprendere la tonaca che è appesa dietro la sua uniforme"
riprese un moschettiere. "E che cosa aspetta?" chiese un
altro. "Aspetta che la Regina abbia dato un erede alla
corona di Francia." "Non scherziamo su questo, signori"
disse Porthos. "La Regina, grazie a Dio, è ancora in età da
poterlo fare." "Si dice che il signor di Buckingham è in
Francia" riprese Aramis con un riso beffardo che dava a
questa frase così semplice in apparenza un significato
abbastanza scandaloso. "Aramis, amico mio, questa volta
avete torto" interruppe Porthos "la vostra mania di far dello
spirito vi trascina sempre al di là dei limiti; se il signor di
Tréville vi udisse, non la passereste liscia." "Volete forse
darmi una lezione, Porthos!" esclamò Aramis e nello
sguardo gli passò un lampo. "Mio caro, siate o
moschettiere o abate, siate l'uno o l'altro ma non l'uno e
l'altro insieme" riprese Porthos. "Athos vi disse l'altro
giorno che voi mangiate a tutte le rastrelliere. Oh! non

arrabbiamoci per questo, sarebbe inutile; sapete bene ciò
che è stato stabilito fra voi, Athos e me. Voi andate dalla
signora d'Aiguillon e le fate la corte; andate dalla signora di
Bois- Tracy, cugina della signora di Chevreuse, e si dice
che siate molto innanzi nelle buone grazie della dama. Dio
mio, non voglio che confessiate la vostra fortuna; nessuno
vi domanda il vostro segreto; conosco la vostra
discrezione. Ma poiché possedete questa virtù, che
diavolo! fatene uso nei riguardi di Sua Maestà. Si occupi
chi vuole e come vuole del Re e del Cardinale; ma la
Regina è sacra, e se se ne parla, se ne parli bene."
"Porthos, siete presuntuoso come Narciso, ve ne
prevengo" rispose Aramis. "Sapete che odio la morale a
eccezione di quando mi è fatta da Athos. In quanto a voi,
mio caro, avete una troppo magnifica bandoliera per esser
forte in questa materia. Io sarò abate se mi converrà; nel
frattempo sono moschettiere: e in questa qualità dico ciò
che mi piace, e in questo momento mi piace dire che mi
seccate." "Aramis!" "Porthos!" "Signori! Signori!" si
gridava intorno a loro. "Il signor di Tréville aspetta il signor
d'Artagnan" interruppe il cameriere aprendo la porta del
gabinetto. A questo annunzio, durante il quale la porta
rimase aperta tutti tacquero, e nel silenzio generale il
giovane guascone attraversò l'anticamera in quasi tutta la
sua lunghezza ed entrò dal capitano dei moschettieri,
rallegrandosi in cuor suo di sottrarsi così al punto giusto
alla fine di quella bizzarra lite.
Capitolo 3 L'UDIENZA

Il signor di Tréville era, in quel momento, di pessimo
umore; purtuttavia salutò gentilmente il giovanotto, che si
inchinò fino a terra, e sorrise ricevendo il suo complimento,
l'accento bearnese del quale gli ricordò insieme la sua
gioventù e il suo paese, doppio ricordo che fa sorridere
l'uomo in tutte le età. Ma, avvicinandosi quasi subito
all'anticamera e facendo con la mano un cenno a
d'Artagnan, come per chiedergli il permesso di terminare
con gli altri prima di cominciare con lui, chiamò a tre
riprese, rafforzando di mano in mano la voce, e passando
dal tono imperativo all'accento irritato: "Athos! Porthos!
Aramis!" I due moschettieri coi quali abbiamo già fatta
conoscenza e che rispondevano ai due ultimi nomi,
lasciarono prontamente il gruppo di cui facevano parte ed
entrarono nel gabinetto, la cui porta fu chiusa non appena
ne ebbero varcata la soglia. Il loro contegno, sebbene non
fosse perfettamente tranquillo, destò ugualmente
l'ammirazione di d'Artagnan per la disinvoltura piena
insieme di sottomissione e di dignità; il giovane vedeva in
quegli uomini dei semidei e nel loro capo un Giove
olimpico armato di tutte le sue folgori.Quando i due
moschettieri furono entrati, quando la porta fu chiusa dietro
loro, quando il chiacchierio dell'anticamera, al quale quella
chiamata aveva dato senza dubbio nuovo alimento di
chiacchiere, ebbe ripreso a ronzare, quando, infine, il
signor di Tréville ebbe misurato a gran passi, silenzioso e

con le sopracciglia corrugate, per tre o quattro volte, il suo
gabinetto, passando a ripassando ogni volta davanti a
Porthos e ad Aramis rigidi e muti come alla parata, si
arrestò di colpo in faccia a loro, e squadrandoli dal capo a
piedi con uno sguardo irritato: "Sapete che cosa mi ha
detto il Re" esclamò "non più tardi di ieri sera, lo sapete,
signori?" "No" risposero dopo un attimo di silenzio i due
moschettieri "no, signore, non lo sappiamo." "Ma spero ci
farete l'onore di dircelo" aggiunse Aramis col suo tono più
gentile e col più grazioso degli inchini. "Mi ha detto che da
ora in poi recluterà i suoi moschettieri fra le guardie del
Cardinale!" "Fra le guardie del Cardinale! E perché?"
chiese con vivacità Porthos. "Perché ha visto che il suo
vinello ha bisogno di essere rafforzato con un poco di vino
buono." I due moschettieri arrossirono fino al bianco degli
occhi. D'Artagnan non sapeva dove fosse e avrebbe voluto
sprofondare cento piedi sotto terra. "Sì, sì" continuò il
signor di Tréville animandosi. "Sì, Sua Maestà aveva
ragione, perché, sul mio onore, i moschettieri fanno una
ben triste figura a corte. Monsignor Cardinale raccontava
ieri sera al giuoco del Re, con un'aria di commiserazione
che mi dispiacque molto, che ieri l'altro quei dannati
moschettieri, quei diavoli a quattro, e appoggiava su
queste parole con un accento ironico che mi dispiacque
anche di più, quegli spaccamondi, aggiunse guardandomi
coi suoi occhi di gattopardo, si erano attardati in via Férot
in un'osteria e che una ronda delle sue guardie - credetti
che stesse per ridermi in faccia - era stata costretta ad
arrestare i perturbatori. Giurabacco! Voi dovete saperne

qualcosa! Arrestare dei moschettieri! Voi eravate del
numero e non vi difendeste, vi hanno riconosciuto e il
Cardinale ha fatto i vostri nomi. E questa è colpa mia, è
colpa mia perché sono io che scelgo i miei uomini. Ditemi,
ditemi voi, Aramis, perché mi avete chiesto la casacca del
moschettiere quando eravate così ben adatto per portare
la tonaca del prete? E voi, Porthos, che avete una così
bella bandoliera, l'avete forse soltanto per appendervi una
spada di legno. E Athos! Non vedo Athos. Dov'è?"
"Signore" rispose tristemente Aramis "è malato, molto
malato." "Malato? Molto malato dite? di quale malattia?"
"Si teme sia vaiuolo, signore" rispose Porthos che voleva a
sua volta mettere una parola nella conversazione "e
sarebbe una ben triste cosa perché certamente il suo viso
rimarrebbe sfigurato." "Malato di vaiuolo! Ecco una ben
strana storia che mi raccontate, Porthos! Malato di vaiuolo,
alla sua età? Non lo credo!... sarà ferito senza dubbio,
ucciso forse. Ah! se lo sapessi... per Dio! Signori
moschettieri, esigo che non si frequentino così certi
pessimi ambienti, che si litighi per le strade e che ci si
batta a ogni crocevia. Non voglio infine che si offra motivo
di riso alle guardie di monsignor Cardinale che sono brave,
tranquille e furbe, che non si mettono mai in condizioni di
essere arrestate e che d'altra parte non si lascerebbero
arrestare, ne sono sicuro. Esse preferirebbero morire sul
posto che fare un passo indietro... Scappare, darsela a
gambe, fuggire, questo è degno solo dei moschettieri del
Re!" Porthos e Aramis fremevano di rabbia. Avrebbero
volentieri strozzato il signor di Tréville se, in fondo in fondo,

non avessero capito che era solamente il suo grande
affetto per loro a farlo parlare così. Essi battevano il piede
sul tappeto, si mordevano le labbra fino a farle sanguinare
e stringevano con tutta la loro forza l'elsa della spada.
Come s'è detto, coloro ch'erano in anticamera avevano
sentito chiamare Athos, Porthos e Aramis, e, dal tono della
voce del signor di Tréville, si erano resi conto ch'egli era
nella più grande collera. Dieci teste curiose erano
appoggiate alla porta e impallidivano per l'ira, perché le
loro orecchie incollate all'uscio non perdevano una sillaba
di ciò che si diceva dentro, mentre le loro bocche
ripetevano sottovoce agli altri dell'anticamera le parole
insultanti del capitano, a misura ch'egli le pronunciava. In un
attimo, dall'anticamera alla porta di strada, tutto il palazzo
fu in ebollizione. "Ah! i moschettieri del Re si fanno
arrestare dalle guardie del Cardinale" continuò il signor di
Tréville non meno furioso dei suoi soldati; ma scandendo le
parole e immergendole a una a una, per così dire, come
altrettanti colpi di pugnale nel petto degli ascoltatori. "Ah!
sei guardie di Sua Eminenza arrestano sei moschettieri di
Sua Maestà! Perbacco! Ho preso la mia decisione. Vado
immediatamente al Louvre, mi dimetto da capitano dei
moschettieri e domando il posto di luogotenente nelle
guardie del Cardinale, e se me lo rifiuta, perbacco! mi
faccio abate!" A queste parole il mormorio dell'esterno
divenne un'esplosione: non s'udirono che esclamazioni e
bestemmie. I 'perdio!' I 'sangue di Dio!' I 'morte di tutti i
diavoli!' s'incrociavano nell'aria. D'Artagnan cercava una
tenda dietro la quale nascondersi, e si sarebbe volentieri

ficcato sotto il tavolo. "Ebbene, capitano" proruppe Porthos
fuor dei gangheri "è vero, noi eravamo sei contro sei, ma
fummo presi a tradimento e prima che avessimo potuto
sguainare le spade due di noi erano caduti morti e Athos,
gravemente ferito, non valeva più di loro. Voi conoscete
Athos; ebbene, capitano, egli ha cercato per due volte di
rialzarsi e per due volte è ricaduto. Purtuttavia noi non ci
siamo arresi! Ci hanno trascinati a forza. Lungo la strada
siamo fuggiti. In quanto a Athos, lo avevano creduto morto
e lo avevano lasciato tranquillo sul campo di battaglia,
credendo non valesse la pena di trasportarlo. Ecco com'è
la storia. Diavolo, capitano, non si possono vincere tutte le
battaglie! Il gran Pompeo perdette quella di Farsaglia e il
re Francesco Primo che, per quanto ne so, valeva quanto
chiunque altro, perse quella di Pavia." "E io ho l'onore di
assicurarvi che uno l'ho ucciso con la sua stessa spada"
disse Aramis "perché la mia si spezzò alla prima parata...
Ucciso o pugnalato come meglio vi piace, signore."
"Questo non lo sapevo" riprese il signor di Tréville con tono
alquanto raddolcito. "A quanto vedo monsignor Cardinale
aveva alquanto esagerato." "Ma, di grazia, signore"
continuò Aramis, che, vedendo calmarsi il suo capitano,
osava arrischiare una preghiera "di grazia, signore, non
dite che Athos è ferito; egli sarebbe disperato se ciò
arrivasse alle orecchie del Re, e siccome la sua ferita è fra
le più gravi, poiché la spada dopo avergli attraversata la
spalla è penetrata nel petto, ci sarebbe da temere..." Nello
stesso istante la portiera si sollevò e una testa nobile e
bella, ma spaventosamente pallida, apparve fra le frange.

"Athos!" esclamarono i due moschettieri."Athos!" ripeté il
signor di Tréville."Mi avete chiamato, signore" disse Athos
al signor di Tréville, con voce debole ma perfettamente
calma "voi mi avete chiamato, mi hanno detto i miei
camerati, e mi sono fatto premura di accorrere ai vostri
ordini; che volete da me, signore?" E con queste parole, il
moschettiere, in tenuta impeccabile, attillato come di
consueto, entrò con passo fermo nel gabinetto. Il signor di
Tréville, profondamente commosso da questa prova di
coraggio, si precipitò verso lui. "Stavo dicendo a questi
signori" aggiunse "che proibisco ai miei moschettieri di
arrischiare la loro vita senza necessità, poiché i valorosi
sono molto cari al Re, e il Re sa che i suoi moschettieri
sono i soldati più coraggiosi del mondo. Datemi la vostra
mano, Athos." E senza aspettare che il nuovo venuto
rispondesse da sé a questa prova d'affetto, il signor di
Tréville afferrò la sua mano destra e la strinse con tutte le
sue forze, senza accorgersi che Athos, nonostante il
dominio che aveva su se stesso, non poteva fare a meno
di dare in un gemito di dolore e, cosa che si sarebbe
potuta credere impossibile, diventava più pallido. La porta
era restata socchiusa, tanta era stata la sensazione
prodotta dall'arrivo di Athos della cui ferita, a dispetto del
segreto, tutti erano informati. Un mormorio di
soddisfazione accolse le ultime parole del capitano e,
trascinate dall'entusiasmo, due o tre teste apparvero
dall'apertura della portiera. Il signor di Tréville si disponeva
certamente a reprimere con vivaci parole questa infrazione
all'etichetta, quando sentì la mano di Athos contrarsi nella

sua, e volgendo gli occhi su di lui si accorse ch'era lì lì per
svenire. Nello stesso momento, Athos, che aveva fatto
appello a tutte le sue forze per lottare contro il dolore,
sopraffatto infine da questo, cadde sul pavimento come
morto. "Un chirurgo!" gridò il signor di Tréville. "Il mio,
quello del Re, il migliore! Un chirurgo, perdio! Il mio
valoroso Athos morirà!" Alle grida del signor di Tréville, tutti
si precipitarono nel suo gabinetto senza ch'egli pensasse a
respingere nessuno, poiché tutti si affollavano intorno al
ferito. Ma ogni premura sarebbe stata inutile se il dottore
invocato non fosse stato nel palazzo; egli fendette la folla,
si avvicinò ad Athos sempre svenuto, e, siccome tutto quel
rumore e quel movimento lo disturbavano assai, chiese per
prima cosa e come cosa più urgente che il moschettiere
fosse trasportato in una camera vicina. Subito il signor di
Tréville aprì una porta e mostrò la via a Porthos e ad
Aramis che trasportarono a braccia il loro camerata. Il
chirurgo seguì il gruppo, e la porta si richiuse subito dietro
il chirurgo. Allora il gabinetto del signor di Tréville, quel
luogo di solito così rispettato, divenne
momentaneamente una succursale dell'anticamera.
Ciascuno discuteva, perorava, parlava ad alta voce,
bestemmiava, sacramentava mandando il Cardinale e le
sue guardie a tutti i diavoli. Un momento dopo Porthos e
Aramis rientrarono; solo il chirurgo e il signor di Tréville
erano restati presso il ferito. Infine il signor di Tréville
rientrò a sua volta. Il ferito aveva ripreso conoscenza; il
chirurgo dichiarava che lo stato del moschettiere non aveva
nulla che potesse preoccupare i suoi amici, il suo

svenimento era stato provocato semplicemente dalla
perdita di sangue. Poi il signor di Tréville fece un cenno
con la mano e ciascuno si ritirò, eccetto d'Artagnan che
non dimenticava d'esser stato ammesso all'udienza e, con
la sua tenacia di Guascone, rimaneva allo stesso posto.
Allorché tutti furono usciti e la porta fu richiusa, il signor di
Tréville si volse e si trovò solo col giovanotto. Ciò che era
successo gli aveva fatto perdere un poco il filo delle idee.
Chiese quindi che cosa desiderasse l'ostinato
sollecitatore. D'Artagnan disse il suo nome e il signor di
Tréville, richiamando tutti i suoi ricordi del passato e del
presente, si ritrovò al corrente della situazione. "Scusate"
disse sorridendo "scusate e, caro compatriota, vi avevo
completamente dimenticato. Che volete! Un capitano non è
che un padre di famiglia carico di una responsabilità più,
grande di quella di un padre normale di famiglia. I soldati
sono dei grandi fanciulli; ma siccome ci tengo a che gli
ordini del Re e soprattutto quelli di monsignor Cardinale
siano eseguiti..." D'Artagnan non poté dissimulare un
sorriso. A quel sorriso il signor di Tréville capì che non
aveva a che fare con uno sciocco e, cambiando
argomento, venne diritto al fatto: "Io ho amato molto il
vostro signor padre" disse. "Che posso fare per suo figlio?
Ditelo presto perché il mio tempo è contato." "Signore"
disse d'Artagnan "lasciando Tarbes e venendo qui, mi ero
proposto di chiedervi in ricordo di questa amicizia di cui
non avete perduto la memoria, una casacca da
moschettiere, ma da quanto osservo da due ore,
comprendo che un tale favore sarebbe enorme e temo di

non meritarlo." "In verità sarebbe un grande favore,
giovanotto" rispose il signor di Tréville "ma non forse tanto
al disopra di quanto voi credete o avete l'aria di credere.
Tuttavia un decreto di Sua Maestà ha previsto questo caso
e con dispiacere debbo dirvi che nessuno può essere
accolto nel corpo dei moschettieri prima che abbia data
prova di sé in qualche campagna, o prima di certe azioni
segnalate o di un servizio di due anni in qualche altro
reggimento meno favorito del nostro." D'Artagnan si
inchinò senza rispondere. Egli desiderava ancora più
ardentemente di indossare l'uniforme del moschettiere,
visto che vi erano tante difficoltà per poterla ottenere. "Ma"
continuò Tréville fissando sul suo compatriota uno sguardo
così acuto che pareva volesse leggergli in fondo al cuore
"ma in favore di vostro padre, mio antico compagno
d'arme come vi ho detto, voglio fare qualcosa per voi,
giovanotto. I nostri cadetti del Bearn non sono ricchi di
solito e credo che le cose non saranno molto mutate
dacché ho lasciato la mia provincia. Il denaro che avete
portato con voi, non deve essere troppo per vivere a
Parigi." D'Artagnan si rizzò con aria fiera per significare
che non chiedeva l'elemosina a nessuno. "Va bene,
giovanotto, va bene" continuò Tréville "conosco bene
queste arie; sono venuto a Parigi con quattro scudi in tasca
e mi sarei battuto con chiunque mi avesse detto che non
erano sufficienti per comperare il Louvre." D'Artagnan
s'irrigidì ancor più; in grazia alla vendita del suo cavallo,
egli cominciava la sua carriera con quattro scudi più di
quelli che aveva il signor di Tréville allorché cominciò la

sua. "Dunque, dicevo, voi avete bisogno di conservare il
denaro che avete per quanto ingente sia questa somma;
ma voi dovete aver bisogno anche di perfezionarvi negli
esercizi che convengono a un gentiluomo. Oggi stesso
scriverò una lettera al Direttore dell'Accademia reale e sin
da domani egli vi riceverà senza nessuna retribuzione da
parte vostra. Non rifiutate questa piccola facilitazione. I
nostri gentiluomini più nobili e ricchi la sollecitano molte
volte senza poterla ottenere. Imparerete il maneggio del
cavallo, la scherma e la danza, farete delle buone
conoscenze e, tratto tratto verrete a vedermi per dirmi
come vi trovate e se posso fare qualcosa per voi."
D'Artagnan, per quanto estraneo fosse ai modi di corte, si
accorse della freddezza di questa accoglienza. "Ahimé,
signore" disse "vedo bene quanto mi nuoce non aver con
me la lettera di raccomandazione che mio padre mi aveva
data per voi!" "Infatti" rispose Tréville "mi meraviglio assai
che abbiate fatto un così lungo viaggio senza questo
viatico, che è la sola risorsa di noi Bearnesi." "L'avevo,
signore e, grazie a Dio, nella forma migliore" esclamò
d'Artagnan "ma mi è stata perfidamente rubata." E
raccontò tutta la scena di Meung, descrisse il gentiluomo
sconosciuto nei suoi minimi particolari, il tutto con un calore
e un'esattezza che piacquero molto al signor di Tréville.
"Ciò è ben strano" disse quest'ultimo dopo qualche istante
di meditazione. "Avevate dunque parlato ad alta voce di
me?" "Sì, signore, dovevo certo aver commesso
quest'imprudenza; che volete, un nome come il vostro
doveva servirmi da scudo lungo la strada; pensate se me

ne sono servito!" L'adulazione era cosa di quei tempi e il
signor di Tréville amava l'incenso al pari di un Re o di un
Cardinale. Non poté quindi fare a meno di sorridere con
visibile soddisfazione, ma questo sorriso fu tosto
cancellato e Tréville tornò da sé all'avventura di Meung:
"Ditemi" continuò "questo gentiluomo non aveva una
leggera cicatrice a una guancia?" "Sì, come la scalfittura
fatta da una palla." "Era un uomo di bella presenza?" "Sì."
"Alto di statura?" "Sì." "Pallido e di capelli scuri?" "Sì, sì,
proprio così. Come fate a conoscere quest'uomo, signore?
Ah, se lo trovo, e lo ritroverò, vi giuro, fosse pure
all'inferno..." "Aspettava una donna?" continuò Tréville. "Per
lo meno, è partito dopo aver parlato per un attimo con
quella che attendeva." "Non sapete di che parlassero?"
"Egli le consegnò una scatola e le disse che in quella
scatola erano le sue istruzioni e le raccomandò di non
aprirla che a Londra." "Quella donna era inglese?" "La
chiamava milady." "E' lui!" mormorò Tréville. "E' lui! e lo
credevo ancora a Bruxelles!" "Oh, signore, se sapete il
nome di quest'uomo" esclamò d'Artagnan "ditemi chi è e
dove è, dopodiché vi considererò sciolto da ogni impegno
nei miei riguardi, anche dalla vostra promessa di farmi
entrare nei moschettieri, perché prima di tutto, voglio
vendicarmi." "Astenetevene assolutamente, giovanotto"
esclamò Tréville "anzi, se lo vedete arrivare da un lato della
strada, passate dall'altro! Non urtatevi a simile roccia;
sareste frantumato come vetro." "Ciò non mi impedirà"
disse d'Artagnan "se lo trovo..." "Intanto" riprese Tréville
"non cercatelo, ascoltate il mio consiglio." D'un tratto

Tréville ammutolì, colpito da un subito sospetto. Quel
grande odio che il giovane viaggiatore proclamava a gran
voce per quell'uomo che, cosa assai inverosimile, gli aveva
rubata la lettera di suo padre, quell'odio non nascondeva
qualche insidia? Quel giovanotto non era forse un inviato di
Sua Eminenza? Non veniva a tendergli qualche tranello?
Questo preteso d'Artagnan non era un emissario che il
Cardinale cercava di introdurre nella sua casa e che gli
veniva messo vicino per sorprendere la sua fiducia e per
perderlo più tardi, come era successo molte volte? Egli
guardò d'Artagnan più fissamente ancora della prima volta;
e fu mediocremente rassicurato da quell'espressione
scintillante di astuzia e di ostentata umiltà. "So bene che è
Guascone" pensò "ma può esserlo tanto per il Cardinale
quanto per me: mettiamolo alla prova." "Amico mio" disse
lentamente "io voglio, come figlio del mio antico
compagno, dato che considero vera la storia della lettera
perduta, io voglio, dicevo, anche per riparare alla
freddezza che voi avete notata nella mia accoglienza,
mettervi a conoscenza dei segreti della nostra politica. Il
Re e il Cardinale sono i migliori amici di questo mondo. I
loro apparenti contrasti servono soltanto per ingannare gli
sciocchi. Non voglio che un compatriota, un gentile
cavaliere, un bravo ragazzo nato per far carriera, sia
zimbello di tutte queste finte e cada nella pania come tanti
altri che si sono perduti. Ricordatevi che io sono devoto a
questi due potentissimi padroni e che mai le cose serie
che faccio avranno altro scopo che di servire il Re e
monsignor Cardinale che è uno dei più illustri geni che la

Francia abbia prodotti. Dunque, giovanotto, regolatevi di
conseguenza e se voi avete, o per legami di famiglia, o
d'amicizia, o per vostro istinto contro il Cardinale una di
quelle inimicizie che vediamo manifestarsi in qualche
gentiluomo, ditemi addio, e lasciamoci. Io vi aiuterò in mille
circostanze, ma senza prendervi alle mie dipendenze.
Spero, ad ogni modo, che la mia franchezza farà di voi un
mio amico; giacché voi siete, a tutt'oggi, il solo giovanotto
al quale abbia parlato come ho fatto." Intanto Tréville
pensava: "Se il Cardinale mi ha mandato questa giovane
volpe, non avrà certamente mancato, lui che sa sino a che
punto lo detesti, di dire alla sua spia che il miglior modo
per entrare nelle mie grazie è di dirmi le peggiori cose sul
suo conto; per cui, nonostante le mie proteste, il furbo
compare mi dirà che odia Sua Eminenza." Ma la cosa
andò in modo del tutto diverso da come si aspettava
Tréville; d'Artagnan rispose con la più grande semplicità:
"Signore, arrivo a Parigi coi vostri stessi sentimenti. Mio
padre mi ha raccomandato di non sopportar nulla se non
dal Re, da monsignor Cardinale e da voi, ch'egli considera
come le tre principali personalità della Francia".
D'Artagnan, come si noterà, aggiungeva il signor di Tréville
ai primi due; ma pensava che questa aggiunta non potesse
guastar nulla. "Io ho dunque la massima venerazione per
monsignor Cardinale" continuò "e il massimo rispetto per
ciò che egli fa. Tanto meglio per me, signore se mi parlate
con franchezza, perché, in questo caso, mi farete l'onore di
stimare questa identità di sentimenti; ma se voi avete
qualche diffidenza, d'altra parte ben naturale, sento che,

dicendo la verità, mi perdo; ma tanto peggio per me, non
per questo voi cesserete di stimarmi, ed è alla vostra stima
che io tengo soprattutto." Il signor di Tréville rimase
grandemente stupito: tanta penetrazione e tanta franchezza
destavano la sua ammirazione, ma non facevano
scomparire del tutto i suoi dubbi: più il giovanotto era
superiore ai suoi simili, più era da temersi se egli
s'ingannava. Nondimeno strinse la mano a d'Artagnan e gli
disse: "Voi siete un ragazzo onesto, ma per il momento
nulla più di quanto ho detto posso fare per voi. Il mio
palazzo vi sarà sempre aperto, più tardi, potendo chiedere
di me a tutte le ore, e, per conseguenza, essendo così in
grado di afferrare tutte le occasioni, otterrete
probabilmente ciò che desiderate." "Vale a dire, signore"
riprese d'Artagnan "che voi aspettate ch'io me ne renda
degno. Ebbene, potete essere sicuro" aggiunse con la
familiarità dei Guasconi "che non aspetterete molto." E
salutò mentre stava ritirandosi, come se ormai il resto
riguardasse solo lui. "Aspettate dunque" disse il signor di
Tréville fermandolo "vi ho promesso una lettera per il
direttore dell'Accademia. Siete dunque così orgoglioso da
non accettarla, mio giovane gentiluomo?" "No, signore"
disse d'Artagnan "e vi assicuro che con questa non mi
capiterà come con l'altra. La custodirò così bene che
arriverà a destinazione, ve lo giuro, e sventura a colui che
tentasse di togliermela!" Il signor di Tréville sorrise a
questa fanfaronata; e, lasciando il suo giovane compatriota
nel vano della finestra dove si trovavano e dove si era
svolto il loro colloquio, andò a sedersi a un tavolo e si mise

a scrivere la lettera di raccomandazione promessa.
Frattanto d'Artagnan, che non aveva niente di meglio da
fare, si mise a battere una marcia sui vetri guardando i
moschettieri che se ne andavano gli uni dopo gli altri e
seguendoli con gli occhi finché sparivano alla svolta della
via. Il signor di Tréville, dopo avere scritta la lettera, la
sigillò e, alzatosi, si avvicinò al giovanotto per dargliela, ma
nello stesso momento in cui d'Artagnan stendeva la mano
per riceverla, il signor di Tréville fu altamente meravigliato
di vedere il suo protetto trasalire, arrossire di collera e
slanciarsi fuor del gabinetto gridando: "Ah, per Giove!
questa volta non mi scapperà!" "Chi mai?" domandò il
signor di Tréville. "Il mio ladro!" rispose d'Artagnan. "Ah,
traditore!" e disparve. "Diavolo d'un pazzo!" mormorò
Tréville. "Purché" aggiunse "non sia questa una maniera
assai abile di svignarsela, visto che ha mancato il colpo."
Capitolo 4 LA SPALLA D'ATHOS, LA BANDOLIERA DI
PORTHOS E IL FAZZOLETTO DI ARAMIS

D'Artagnan, furioso, aveva attraversato l'anticamera in tre
salti e si slanciava per le scale sperando di poterne
scendere gli scalini a quattro a quattro, allorché, trascinato
dalla sua corsa, andò a urtare a testa bassa contro un
moschettiere che usciva dall'appartamento del signor di
Tréville per una porta secondaria, lo urtò con la fronte alla
spalla e gli strappò un grido di dolore. "Scusate" disse

d'Artagnan, cercando di riprendere la corsa "scusate, ma
ho fretta!" Ma non aveva disceso ancora il primo scalino
che una mano di ferro lo afferrò per la sciarpa e lo fermò.
"Avete fretta!" esclamò il moschettiere pallido come un lino
"con questo pretesto mi urtate, mi dite 'scusate' e credete
che questo basti? Niente affatto, giovanotto. Credete forse
perché avete udito il signor di Tréville parlarci un po'
vivamente, che ci si possa trattare così come egli ci parla?
Disingannatevi, amico mio; voi non siete il signor di
Tréville." "In fede mia" replicò d'Artagnan, che riconobbe
Athos, il quale dopo le fasciature e le cure del dottore,
tornava a casa sua "in fede mia non l'ho fatto apposta e vi
ho detto 'Scusate!'. Mi sembra dunque che sia abbastanza.
Purtuttavia vi ripeto, e questa volta è forse di troppo, vi
ripeto sulla mia parola d'onore che ho fretta, molta fretta.
Lasciatemi dunque, ve ne prego, lasciatemi andare dove
devo andare." "Signore" disse Athos lasciandolo "non
siete educato. Si vede che venite da lontano." D'Artagnan
aveva già fatti tre o quattro scalini, ma alle ultime parole di
Athos si fermò di colpo. "Perbacco, signore!" disse "per
quanto da lontano venga, non sarete voi che mi darete una
lezione d'educazione, ve ne prevengo." "Chissà" disse
Athos. "Ah! se non avessi tanta fretta" esclamò d'Artagnan
"e se non dovessi correre dietro a qualcuno..." "Signor
frettoloso, voi mi troverete sempre senza bisogno di
rincorrermi; mi capite?" "E dove, di grazia?" "Vicino ai
Carmelitani scalzi." "A che ora?" "Verso mezzogiorno."
"Verso mezzogiorno, benissimo, ci sarò." "Cercate di non
farmi attendere, perché a mezzogiorno e un quarto, ve ne

prevengo, sarò io a corrervi dietro e vi taglierò le orecchie
alla corsa." "Bene" gridò d'Artagnan "arriverò a
mezzogiorno meno dieci." E si mise a correre quasi il
diavolo lo sospingesse, nella speranza di trovare ancora il
suo sconosciuto, che il suo passo tranquillo non doveva
aver condotto molto lontano. Ma alla porta di strada
Porthos stava parlando con un soldato di guardia. Fra i due
c'era giusto lo spazio per un uomo. D'Artagnan credette
che quello spazio gli sarebbe bastato e si slanciò per
passare fra di loro come una freccia. Ma d'Artagnan aveva
fatto i conti senza il vento. Mentre stava per passare, il
vento s'ingolfò nel lungo mantello di Porthos, e d'Artagnan
vi si impigliò. Senza dubbio Porthos aveva delle buone
ragioni per non abbandonare questa parte essenziale del
suo costume perché invece di lasciarne andare la falda
che teneva, la tirò a sé, cosicché d'Artagnan si trovò
avvolto nel velluto per un movimento di rotazione di cui la
resistenza ostinata di Porthos dà una spiegazione
sufficiente. D'Artagnan, sentendo bestemmiare il
moschettiere, volle sortire di sotto il mantello che lo
accecava e cercò la strada fra le pieghe. Temeva
soprattutto di aver sciupata la freschezza della magnifica
bandoliera che conosciamo; ma, aprendo timidamente gli
occhi, si trovò col naso incollato alle spalle di Porthos, vale
a dire proprio sulla bandoliera. Ahimè! come la maggior
parte delle cose di questo mondo, che non hanno valore se
non per la loro apparenza, la bandoliera era d'oro sul
davanti e di semplice bufalo di dietro. Porthos da
quell'orgoglioso che era, non potendo avere una

bandoliera tutta d'oro, ne aveva almeno una meta: si
comprende quindi la necessità del raffreddore e l'urgenza
del mantello. "Corpo di bacco!" gridò Porthos facendo dei
grandi sforzi per sbarazzarsi di d'Artagnan che gli
gorgogliava alle spalle "siete arrabbiato per gettarvi
addosso alle persone in questo modo!" "Scusatemi" disse
d'Artagnan comparendo da sotto la spalla del gigante "ma
ho molta fretta, corro dietro a qualcuno, e..." "Dimenticate
forse gli occhi, quando correte?" chiese Porthos. "No"
rispose d'Artagnan urtato "no, e grazie ai miei occhi vedo
anzi ciò che gli altri non hanno visto." Porthos, avesse
compreso o no l'allusione, si lasciò trasportare dalla
collera. "Signore" disse "sarete strigliato a dovere, ve ne
prevengo, se vi strofinate così ai moschettieri." "Strigliato,
signore!" esclamò d'Artagnan "la parola è ben dura." "E'
quale si conviene a un uomo abituato a guardare in faccia i
suoi nemici." "Perdio! So bene che voi non mostrate il
dorso ai vostri!" E il giovane, soddisfatto della sua malizia,
si allontanò ridendo di gran gusto. Porthos schiumò di
rabbia e fece un movimento per precipitarsi su d'Artagnan.
"Più tardi; più tardi" gridò quest'ultimo "quando non avrete
più il mantello." "All'una dunque, dietro il Lussemburgo."
"Benissimo, all'una" rispose d'Artagnan svoltando
all'angolo della via. Ma né nella strada percorsa né in
quella che abbracciava con lo sguardo, non vide anima
viva. Per quanto lo sconosciuto avesse camminato adagio,
doveva aver fatta della strada; poteva anche darsi che
fosse entrato in qualche casa. D'Artagnan chiese di lui a
tutti quelli che incontrò, scese fino al traghetto, risalì per via

Seine e via Croix-Rouge, ma non vide nulla, assolutamente
nulla. Purtuttavia questa corsa gli servì in questo senso: che
a misura che il sudore gli inondava la fronte, il suo cuore si
raffreddava. Si mise dunque a riflettere sugli avvenimenti
recenti; essi erano numerosi e nefasti; erano appena le
undici del mattino, e già era riuscito a spiacere al signor di
Tréville, che certo doveva giudicare alquanto disinvolto il
modo con cui d'Artagnan lo aveva lasciato. Inoltre, aveva
raccolti due buoni duelli con due uomini capaci di uccidere
tre d'Artagnan per ciascuno, con due moschettieri,
insomma, vale a dire con due di quegli esseri che egli
stimava tanto da metterli, nel suo pensiero e nel suo cuore,
al disopra di tutti gli altri uomini. La congettura era triste.
Sicuro di essere ucciso da Athos, si capisce che il
giovanotto non si preoccupasse gran che di Porthos. Però,
siccome la speranza è l'ultima a spegnersi nel cuore
dell'uomo, arrivò a sperare di poter sopravvivere,
beninteso con ferite gravissime, a questi due duelli, e, pel
caso che la vita gli fosse concessa, si fece i seguenti
rimproveri in vista dell'avvenire: "Che scervellato e che
zoticone sono! Quel coraggioso e disgraziato Athos era
ferito proprio alla spalla contro la quale ho urtato come un
montone. La sola cosa che mi meravigli è che non mi
abbia ucciso immediatamente; ne aveva diritto, poiché il
dolore che gli ho causato deve essere stato atroce. Oh! in
quanto a Porthos, in fede mia, la cosa è più buffa." E, suo
malgrado, il giovane si mise a ridere, non senza badare a
che quella risata isolata, e priva di causa per coloro che lo
vedevano ridere, non offendesse qualche passante. "In

quanto a Porthos, la cosa è più buffa, ma non per questo io
sono un miserabile scervellato. E' forse lecito gettarsi
addosso alla gente come ho fatto, senza neppur dire
'attenzione'? No. Ed è lecito guardare sotto il loro mantello
per vedere quel che non c'è? Egli mi avrebbe certamente
perdonato se non gli avessi parlato di quella maledetta
bandoliera, con parole sibilline, è vero; oh, graziosamente
sibilline! Ah! maledetto Guascone, farei dello spirito anche
se stessero friggendomi in padella. Andiamo, d'Artagnan,
'amico mio' continuò parlando fra sé con tutta la affabilità
che credeva dovere a se stesso "se per questa volta te la
cavi, ciò che è poco probabile, dovrai essere in avvenire di
una educazione perfetta. Da ora in avanti bisogna che tutti
ti ammirino e ti citino a modello. Essere gentile ed educato
non equivale a essere vile. Prendi esempio da Aramis;
Aramis è la dolcezza e la grazia personificate. Eppure
nessuno si sarà mai sognato di dire che Aramis è un vile.
Ebbene, da ora in poi voglio imitarlo. Ah! eccolo qui."
D'Artagnan, camminando e monologando, era arrivato a
qualche passo dal palazzo d'Aiguillon, e davanti a questo
palazzo aveva scorto Aramis che parlava allegramente con
tre gentiluomini delle guardie del Re. A sua volta, Aramis
scorse d'Artagnan; ma siccome non poteva dimenticare
che proprio dinanzi a quel giovanotto Tréville, nella
mattinata, si era lasciato trasportare dall'ira, e poiché, nella
sua qualità di testimonio dei rimproveri che i moschettieri
avevano ricevuti, d'Artagnan non gli era punto gradito, finse
di non vederlo. D'Artagnan, al contrario, tutto preso dai suoi
piani di conciliazione e di cortesia, si avvicinò ai quattro

giovani, facendo loro un grande saluto accompagnato dal
più grazioso del sorrisi. Aramis chinò leggermente il capo,
ma non sorrise. Tutti e quattro, d'altronde, interruppero
immediatamente la conversazione. D'Artagnan non era
così sciocco da non accorgersi d'essere di troppo, ma non
era ancora tanto pratico dei modi della buona società da
sapersi trarre con semplicità da una situazione falsa qual è
generalmente quella di un uomo che è venuto a mischiarsi
con persone che conosce appena e a una conversazione
che non lo riguarda. Stava dunque cercando un mezzo per
cavarsela il meno goffamente possibile, allorché notò che
Aramis aveva lasciato cadere il suo fazzoletto e, certo
inavvertitamente, vi aveva messo un piede sopra; il
momento di riparare alla sua sconvenienza gli parve
giunto; si abbassò dunque e, con l'aria più graziosa che
poté assumere, tirò il fazzoletto di sotto al piede del
moschettiere, quantunque l'altro lo trattenesse con forza, e
gli disse porgendoglielo: "Ecco, signore, un fazzoletto che
forse vi spiacerebbe di perdere." Infatti il fazzoletto era
elegantemente ricamato e aveva in un angolo una corona e
uno stemma. Aramis arrossì fino alle orecchie e, più che
prenderlo, strappò il fazzoletto dalle mani del Guascone.
"Ah! Ah!" esclamò una delle guardie "ci dirai ancora,
discretissimo Aramis, che tu sei in cattive relazioni con la
signora di Bois-Tracy quando questa graziosa signora ha
la bontà di prestarti i suoi fazzoletti?" Aramis lanciò a
d'Artagnan una di quelle occhiate che fanno ben capire a
un uomo come si sia acquistato un nemico mortale; poi,
riprendendo la sua aria melata: "Vi sbagliate, signori"

disse "questo fazzoletto non è mio e non so perché questo
signore abbia avuto il capriccio di darlo a me piuttosto che
a uno di voi, e in prova di ciò che dico eccovi il mio, nelle
mie tasche." E, così dicendo, mostrò il suo fazzoletto che
era anch'esso elegantissimo, di fine batista, benché la
batista di quell'epoca fosse assai cara, ma senza ricami,
senza stemmi, e con una sola iniziale, quella del suo
proprietario. Questa volta d'Artagnan non disse nulla; si era
accorto del granchio preso; però gli amici di Aramis non si
lasciarono convincere dalle sue parole e uno di loro,
rivolgendosi al giovane moschettiere con serietà affettata,
disse: "Se la cosa fosse come tu dici, caro Aramis, sarei
costretto a domandarti quel fazzoletto perché, come tu sai,
Bois-Tracy è uno dei miei intimi e non voglio che si
tengano come trofei gli oggetti di sua moglie." "Tu me lo
domandi in malo modo" rispose Aramis "e pur
riconoscendo la giustezza della tua richiesta per quanto
riguarda la sostanza, rifiuterei a causa della forma." "Il fatto
è che" arrischiò timidamente d'Artagnan "io non ho visto
uscire il fazzoletto dalle tasche del signor Aramis. Egli lo
aveva sotto il piede, ecco tutto; e, poiché era sotto il suo
piede, ho creduto che il fazzoletto fosse suo." "E vi siete
ingannato, caro signore" rispose freddamente Aramis
poco sensibile alla riparazione. Poi, rivolgendosi alla
guardia che si era detta amica di Bois-Tracy, continuò:
"D'altronde ho riflettuto, mio caro intimo di Bois-Tracy, che
io sono per lui un amico non meno tenero di quanto lo sei
tu, di modo che, a stretto rigore, questo fazzoletto può
essere uscito tanto dalla tua quanto dalla mia tasca." "No,

sul mio onore!" esclamò la guardia di Sua Maestà. "Tu
giuri sul tuo onore e io sulla mia parola; dunque è ben
chiaro che uno di noi due mente. E allora facciamo così,
Montaran, prendiamone metà per ciascuno." "Del
fazzoletto?" "Sì." "Benissimo" esclamarono le altre due
guardie "il giudizio di Salomone. Decisamente, Aramis, tu
sei la saggezza in persona." I giovani risero di cuore e,
come ci si può immaginare, la cosa finì lì. Dopo poco la
conversazione cessò e le tre guardie e il moschettiere,
dopo essersi stretta cordialmente la mano, andarono
ognuno per la propria strada. "Ecco il momento di far la
pace con questo gentiluomo" pensò d'Artagnan che era
rimasto un po' in disparte durante le ultime battute della
conversazione, e, armato delle migliori intenzioni, si
avvicinò ad Aramis che si allontanava senza badare a lui.
"Signore" gli disse "spero che vorrete scusarmi." "Ah!
signore" l'interruppe Aramis "permettetemi di farvi
osservare che in questa occasione non avete agito come
avrebbe dovuto fare un gentiluomo." "Come, signore!"
esclamò d'Artagnan "voi supponete.. ." "Suppongo,
signore, che non siate uno sciocco e che, pur venendo
dalla Guascogna, sappiate che non si calpestano senza
una buona ragione i fazzoletti da naso. Diavolo! Parigi non
è pavimentata di fazzoletti di batista." "Signore, fate male
cercando di umiliarmi" disse d'Artagnan, in cui la natura
portata alle dispute cominciava a parlare più forte delle sue
decisioni pacifiche. "Io sono di Guascogna, è vero, e
poiché lo sapete non ho bisogno di dirvi che i Guasconi
hanno poca pazienza di modo che quando si sono scusati

una volta, fosse pure per una sciocchezza, son persuasi di
aver già fatto più di quanto dovevano fare." "Signore, quel
che vi dico" rispose Aramis "non lo dico per attaccar lite
con voi; grazie a Dio, io non sono uno spadaccino, e
poiché son moschettiere soltanto per interim, non mi batto
se non quando vi sono costretto e sempre con ripugnanza;
ma questa volta l'affare è grave perché c'è di mezzo una
dama compromessa da voi." "Vale a dire da noi!" esclamò
d'Artagnan. "Perché avete avuto la goffaggine di restituirmi
il fazzoletto?" "Perché avete avuta quella di lasciarlo
cadere?" "Ho detto e ripeto, signore, che quel fazzoletto
non è uscito dalla mia tasca." "Ebbene, avete mentito per
due volte perché l'ho visto io coi miei occhi." "Ah! la
prendete in questo modo, signor Guascone! Ebbene,
v'insegnerò a vivere!" "E io vi rimanderò a dir messa,
signor abate. Sguainate la vostra spada, di grazia, e
subito." "No, se non vi spiace, mio bell'amico, non qui per
lo meno. Non vedete che siamo davanti al palazzo
d'Aiguillon, che è pieno di gente del Cardinale? Chi mi
assicura che non sia stata Sua Eminenza a incaricarvi di
procurargli la mia testa? Ora, io ci tengo stupidamente alla
mia testa, visto che mi pare stia abbastanza bene sulle mie
spalle. State dunque tranquillo, io voglio uccidervi, ma
uccidervi alla chetichella, in un luogo chiuso e coperto dove
non possiate vantarvi con nessuno della vostra morte."
"Sono d'accordo con voi, ma non fate troppo affidamento
sulla fortuna e prendete con voi il vostro fazzoletto, vi
appartenga o no, perché forse vi potrà servire." "Il signore
è Guascone?" chiese Aramis. "Sì. Il signore non rimanda

forse la nostra partita per prudenza?" "La prudenza,
signore, è virtù abbastanza inutile per i moschettieri, lo so,
ma è indispensabile per coloro che appartengono alla
chiesa, e siccome non sono moschettiere che
provvisoriamente, ci tengo a restar prudente. Alle due vi
aspetterò al palazzo del signor di Tréville. Là vi indicherò il
posto buono." I due giovani si salutarono, poi Aramis si
allontanò risalendo la via che conduceva al Lussemburgo,
mentre d'Artagnan, vedendo che si faceva ormai tardi,
prese la strada dei Carmelitani scalzi, dicendo fra sé:
"Decisamente non potrò cavarmela, ma almeno, se sarò
ucciso, sarò ucciso da un moschettiere."
Capitolo 5 I MOSCHETTIERI DEL RE E LE GUARDIE DI
MONSIGNOR CARDINALE

D'Artagnan non conosceva nessuno a Parigi. Andò dunque
al convegno di Athos senza secondi, ben deciso ad
accontentarsi di quelli del suo avversario. D'altronde, era
sua ferma intenzione di fare al bravo moschettiere tutte le
possibili scuse, senza debolezze, beninteso, giacché
temeva che il risultato di questo duello potesse essere
quello, spiacevole, di tutti gli scontri in cui un uomo giovane
e vigoroso si batte contro un avversario ferito e indebolito:
vinto, egli raddoppia il trionfo dell'avversario; vincitore, è
accusato di fellonia e di facile audacia. Del resto, se
abbiamo ben reso il carattere del nostro cercatore

d'avventure, il lettore deve aver capito che d'Artagnan non
era un uomo comune. Per cui, pur ripetendo a se stesso
che la sua morte era inevitabile, non si adattava a morire
con rassegnazione come un altro meno coraggioso di lui
avrebbe fatto nei suoi panni. Egli rifletté sul diverso
temperamento di coloro coi quali doveva battersi e
cominciò a vedere più chiaro nella sua situazione.
Sperava, grazie alle scuse leali che gli riserbava, di farsi di
Athos un amico, poiché l'aria austera e da gran signore del
moschettiere destava la sua ammirazione Egli si lusingava
di far paura a Porthos con la storia della bandoliera che, se
non fosse stato ucciso sul colpo, avrebbe potuto
raccontare a tutti il che, se egli avesse saputo trarre
abilmente dal racconto il dovuto effetto, avrebbe coperto
Porthos di ridicolo; infine, per quanto riguardava quel
sornione di Aramis, egli non ne aveva gran che paura e,
supponendo che fosse arrivato fino a lui, si faceva forte di
spacciarlo in quattro e quattro otto, o quanto meno,
colpendolo al viso, come Cesare aveva raccomandato ai
suoi soldati di fare con Pompeo, di rovinare per sempre
quella bellezza della quale era tanto orgoglioso. Inoltre
c'era in d'Artagnan quel fondo incrollabile di risolutezza che
avevano deposto nel suo cuore i consigli di suo padre,
consigli la cui sostanza era: "Non sopportare mortificazioni
se non dal Re, dal Cardinale e dal signor di Tréville". Egli
dunque volò, più che non camminasse, verso il convento
dei Carmelitani scalzati, o piuttosto "scalzi" come si diceva
a quell'epoca, una specie di fabbricato senza finestre,
circondato da prati risecchiti, succursale del Pré-aux-Clerc,

e che usualmente serviva agli scontri fra le persone che
non avevano tempo da perdere. Allorché d'Artagnan arrivò
in vista del prato che si stendeva ai piedi del monastero,
Athos attendeva da cinque minuti appena e mezzogiorno
suonava in quel punto. Era dunque puntuale come la
Samaritana e il più scrupoloso casista in materia di duelli
non avrebbe avuto nulla da ridire. Athos che soffriva
sempre per la sua ferita, benché questa fosse stata
accuratamente fasciata dal chirurgo del signor di Tréville,
si era seduto su di un paracarro e aspettava il suo
avversario con l'aria tranquilla che non l'abbandonava mai.
Quando vide d'Artagnan, si alzò e fece cortesemente
qualche passo verso di lui. L'altro, a sua volta, accostò il
suo avversario col cappello in mano, e la piuma di questo
sfiorava il terreno. "Signore" disse Athos, "ho fatto avvertire
due dei miei amici che mi serviranno da secondi, ma essi
non sono ancora arrivati. E questo ritardo mi meraviglia
perché non è nelle loro abitudini." "Io non ho secondi,
signore" disse d'Artagnan "perché arrivato solo ieri a
Parigi, non vi conosco altri che il signor di Tréville, al quale
sono stato raccomandato da mio padre che ha l'onore di
essere suo amico." Athos rifletté un istante. "Non
conoscete che il signor di Tréville?" chiese. "Non conosco
che lui, signore." "Ah! ma..." continuò Athos parlando un
poco per se stesso, un poco per d'Artagnan "se vi uccido,
passerò per un mangiaragazzi!" "Non tanto, signore"
rispose d'Artagnan con un saluto non privo di dignità "non
troppo perché voi mi fate l'onore di sfoderare la spada
contro di me pur avendo una ferita che deve dolervi assai."

"Mi duole assai, parola d'onore; e voi mi avete fatto un
male indiavolato, devo pur dirlo; ma mi batterò con la
sinistra, come son solito fare in simili casi. Non dovete
dunque credere che io vi faccia un favore, giacché mi
servo benissimo di entrambe le mani; anzi lo svantaggio
sarà tutto vostro; un mancino non è comodo per chi non vi
sia abituato. Mi spiace anzi di non avervi messo prima al
corrente di questa particolarità." "Signore" disse
d'Artagnan inchinandosi ancora "voi siete veramente d'una
cortesia di cui vi sono riconoscentissimo." "Voi mi
confondete" rispose Athos con la sua aria di gentiluomo
"parliamo dunque d'altro, ve ne prego, se ciò non vi spiace.
Ah! perbacco! che male mi avete fatto! la spalla mi brucia."
"Se voleste permettermi..." disse timidamente d'Artagnan.
"Che cosa, signore?" "Ho per le ferite un balsamo
miracoloso, un balsamo che mi ha dato mia madre, e che
ho già sperimentato su di me." "Ebbene?" "Ebbene, sono
certo che in meno di tre giorni questo balsamo vi
guarirebbe; e passati i tre giorni, allorché sarete guarito,
ebbene sarò sempre onorato di battermi con voi."
D'Artagnan disse queste parole con una semplicità tale
che pur facendo onore alla sua cortesia, non faceva
disonore al suo coraggio. "Perbacco, signore" disse Athos
"ecco una proposta che mi piace, non che io l'accetti, ma
essa annuncia il gentiluomo lontano una lega. Così
parlavano e agivano gli eroi del tempo di Carlomagno, sui
quali ogni cavaliere dovrebbe modellarsi.
Disgraziatamente non siamo più ai tempi del grande
Imperatore. Noi siamo ai tempi di monsignor Cardinale e,

di qui a tre giorni, per quanto il nostro segreto fosse ben
custodito, si saprebbe che dobbiamo batterci e si farebbe
in modo di impedircelo. Ma, perbacco, questi bighelloni
non arriveranno dunque mai?" "Se avete fretta, signore"
disse d'Artagnan a Athos con la stessa semplicità con cui
pochi istanti prima aveva proposto di rimandare il duello a
tre giorni dopo "se avete fretta e volete spacciarmi subito,
non abbiate riguardi, vi prego." "Ecco ancora una proposta
che mi piace" disse Athos chinando gentilmente la testa
verso d'Artagnan "non è scervellata e viene certo da un
uomo di fegato. Signore, io amo gli uomini della vostra
tempra e vedo bene che se uno di noi non resterà ucciso,
avrò più tardi gran piacere a conversare con voi.
Aspettiamo questi signori, vi prego, ho tempo e sarà più
corretto. Ah! eccone uno, mi pare." Infatti, in fondo alla
strada Vaugirard, appariva il gigantesco Porthos. "Come!"
esclamò d'Artagnan "il vostro primo testimonio è il signor
Porthos?" "Sì, vi dispiace?" "Nemmeno per sogno." "Ed
ecco l'altro." D'Artagnan si volse dal lato indicato da Athos,
e riconobbe Aramis. "Come!" esclamò con un accento di
stupore ancora più grande "il vostro secondo testimonio è
il signor Aramis?" "Senza dubbio; non sapete che nessuno
ci ha mai visti l'uno senza gli altri, e che moschettieri e
guardie, alla corte e in città, ci chiamano Athos Porthos e
Aramis, o i tre inseparabili? Ma, tutto sommato, siccome
arrivate da Dax o da Pau..." "Da Tarbes" disse d'Artagnan.
"... vi è permesso d'ignorare questo particolare" disse
Athos. "In fede mia" disse d'Artagnan "il vostro
soprannome è giusto, e la mia avventura se farà qualche

rumore, proverà che la vostra unione non è fondata sui
contrasti." "Frattanto Porthos s'era avvicinato, aveva
salutato Athos con la mano; poi, volgendosi verso
d'Artagnan, rimase immobile per la meraviglia. Notiamo
così di sfuggita che aveva cambiata bandoliera e non
aveva mantello. "Ah ah! Che vuol dir ciò?" disse. "La
persona con cui mi batto è il signore" rispose Athos
mostrando con la mano d'Artagnan e salutando con lo
stesso gesto. "Ma anch'io mi batto con lui" disse Porthos.
"Ma soltanto all'una" rispose d'Artagnan. "E anch'io mi
batto col signore" disse Aramis arrivando a a volta sul
terreno. "Ma soltanto alle due" fece d'Artagnan con la
stessa calma. "Ma qual è la ragione per cui ti batti, Athos?"
domandò Aramis. "In fede mia, non lo so bene, mi ha fatto
male alla spalla; tu, Porthos?" "Mi batto perché mi batto"
rispose Porthos arrossendo. Athos, che non si lasciava
sfuggire nulla, vide passare un fine sorriso sulle labbra del
Guascone. "Abbiamo avuto una discussione sul modo di
abbigliarsi" disse il giovanotto. "E tu, Aramis?" domandò
Athos. "Io mi batto per una ragione teologica" rispose
Aramis pregando con un cenno d'Artagnan di tacere la
causa del duello. Athos vide passare un secondo sorriso
sulle labbra di d'Artagnan. "Veramente?" disse Athos. "Sì,
un punto di Sant'Agostino sul quale non eravamo
d'accordo" disse il Guascone. "Decisamente è un uomo di
spirito" mormorò Athos. "E ora che siete riuniti, signori"
disse d'Artagnan "permettetemi di farvi le mie scuse." Alla
parola 'scuse' una nube passò sulla fronte di Athos, un
sorriso altiero scivolò sulle labbra di Porthos, e Aramis per

tutta risposta fece col capo un cenno negativo. "Voi non mi
capite, signori" disse d'Artagnan, rialzando testa sulla
quale cadeva in quel momento un raggio di sole e ne
faceva risaltare le linee fini e ardite "vi chiedo scusa solo
per il caso in cui non potessi pagare il mio debito a tutti tre;
perché il signor Athos ha il diritto di uccidermi per primo,
ciò che toglie molto valore al vostro credito, signor Porthos,
e rende quasi nullo il vostro, signor Aramis. E ora, signori,
vi ripeto di scusarmi, ma solo di questo. In guardia!" E
dopo ciò, col gesto più cavalleresco che si possa
immaginare, d'Artagnan snudò la spada. Il sangue gli era
salito al capo, e in quel momento si sarebbe battuto contro
tutti i moschettieri del regno come stava per fare con
Athos, Porthos ed Aramis. Era mezzogiorno e un quarto. Il
sole splendeva allo zenit e il posto scelto quale teatro del
duello era esposto a tutto il suo ardore. "Fa molto caldo"
disse Athos sfoderando a sua volta la spada "e tuttavia non
posso togliermi la giubba perché ancor poco fa ho sentito
che la mia ferita sanguinava, e temerei d'incomodare il
signore con la vista del sangue che non è stato lui a far
scorrere." "E' vero, signore" disse d'Artagnan "ma vi giuro
che vedrò sempre con dolore il sangue di un valoroso
gentiluomo quale voi siete, sia che l'abbia fatto scorrere io
o un altro; mi batterò dunque senza togliermi la giubba,
come voi." "Suvvia, suvvia" disse Porthos "basta coi
complimenti, pensate che aspettiamo il nostro turno."
"Quando dovete dire simili sciocchezze, parlate per voi
solo, Porthos" interruppe Aramis. "Per quanto mi riguarda,
trovo che questi signori parlano bene e da veri

gentiluomini!" "Quando volete, signore" disse Athos
mettendosi in guardia. "Attendevo i vostri ordini" rispose
d'Artagnan incrociando il ferro. Ma le due spade avevano
appena tintinnato toccandosi, che una squadra di guardie
di Sua Eminenza, comandata dal signor di Jussac,
comparve all'angolo del convento. "Le guardie del
Cardinale" esclamarono insieme Porthos e Aramis. "La
spada nel fodero, signori! La spada nel fodero!" Ma era
troppo tardi. I due combattenti erano stati visti in una posa
che non poteva lasciar dubbi sulle loro intenzioni. "Alto là!"
gridò Jussac avanzandosi e facendo segno ai suoi uomini
d'imitarlo. "Alto là! Qui dunque ci si batte, moschettieri? E
che ne facciamo degli editti?" "Come siete generose,
signore guardie" disse Athos con rancore, perché Jussac
era uno degli aggressori di due giorni prima. "Se noi vi
vedessimo duellare, vi avverto che non ci passerebbe
neppure per il capo di impedirvelo. Lasciateci dunque fare,
e vi divertirete senza fatica." "Signori" disse Jussac a mi
dispiace molto di dovervi dire che la cosa è impossibile. Il
dovere avanti tutto. Ringuainate dunque le spade e
seguiteci." "Signore" disse Aramis parodiando Jussac
"con gran piacere obbediremmo al vostro gentile invito se
dipendesse da noi; ma disgraziatamente la cosa è
impossibile: ce l'ha proibito il signor di Tréville. Andatevene
dunque per la vostra strada, è quanto di meglio vi resta a
fare." Questa canzonatura esasperò Jussac. "Noi vi
costringeremo a obbedire." "Sono cinque" disse Athos a
mezza voce "e noi siamo solamente in tre; saremo battuti
ancora una volta e dovremo morir qui, poiché io non

ricomparirò vinto, davanti al mio capitano." Athos, Porthos
e Aramis si strinsero immediatamente l'uno all'altro mentre
Jussac allineava i suoi soldati. Quest'attimo bastò perché
d'Artagnan prendesse la sua decisione; era questo uno di
quegli avvenimenti che decidono della vita di un uomo; si
trattava di scegliere fra il Re e il Cardinale; fatta la scelta,
bisognava perseverare. Battersi voleva dire disobbedire
alla legge, voleva dire rischiare la testa, voleva dire farsi di
un sol colpo un nemico di un ministro più potente dello
stesso Re. Ecco ciò che passò in un secondo per la mente
del giovanotto, e purtuttavia, diciamolo a sua lode, egli non
ebbe un minuto di esitazione. Volgendosi verso Athos e i
suoi amici, disse: "Signori, modificherò qualche parola
delle vostre. Avete detto che siete soltanto in tre, ma a me
sembra che siamo in quattro." "Voi non siete dei nostri"
disse Porthos. "E' vero" rispose d'Artagnan "non indosso il
vostro abito, ma ho la stessa vostra anima. Ho il cuore di
un moschettiere, lo sento bene, signore, e ciò mi trascina."
"Allontanatevi, giovanotto" gridò Jussac, che senza dubbio
dai gesti e dall'espressione del viso di d'Artagnan aveva
intuito i suoi propositi. "Voi potete ritirarvi, ve lo
permettiamo. Salvate la vostra pelle; andatevene subito."
D'Artagnan non si mosse. "Decisamente siete un
giovanotto impagabile" disse Athos stringendogli la mano.
"Suvvia, suvvia, decidiamoci" riprese Jussac. "Dunque"
dissero Porthos e Aramis a facciamo qualche cosa" "Il
signore è pieno di generosità" aggiunse Athos. Ma tutti e
tre pensavano alla giovinezza di d'Artagnan e temevano la
sua inesperienza. "Noi non saremo che tre, dei quali uno

ferito e in più un ragazzo... e non per questo non si dirà
che eravamo quattro uomini." "Sì, ma tirarsi indietro..."
disse Porthos. "E' difficile" riprese Athos. D'Artagnan capì
la loro indecisione. "Signori, provatemi a ogni modo" disse
"e vi giuro sul mio onore che non voglio andarmene di qui
se siamo vinti." "Come vi chiamate, coraggioso
giovanotto?" chiese Athos. "D'Artagnan, signore."
"Ebbene! Athos, Porthos, Aramis e d'Artagnan, avanti!"
disse Athos. "Ebbene signori, vi deciderete a prendere
una decisione?" gridò per la terza volta Jussac. "E' fatto,
signori" disse Athos. "E che cosa avete deciso?" chiese
Jussac. "Avremo l'onore di batterci con voi" rispose
Aramis togliendosi il cappello con una mano e sguainando
la spada con l'altra. "Ah! voi fate resistenza" esclamò
Jussac. "Perbacco! E questo vi meraviglia?" E i nove
combattenti si precipitarono gli uni sugli altri con una furia
non priva di un certo metodo. Athos affrontò un certo
Cahusac, favorito del Cardinale. A Porthos toccò Bicarat, e
Aramis si vide di fronte due avversari. Quanto a
d'Artagnan, si trovò lanciato contro lo stesso Jussac. Il
cuore del giovane Guascone batteva da spezzargli il petto,
non per paura, grazie a Dio! Egli non ne aveva neppure
l'ombra, ma per l'emulazione; si batteva come una tigre
furiosa, girando dieci volte intorno al suo avversario,
cambiando venti volte guardia e terreno. Jussac era, come
si diceva allora, ghiotto della lama, e si era molto battuto,
purtuttavia faceva un'immensa fatica contro un avversario
che, agile e balzante, si scostava a ogni tratto dalle regole
consacrate, attaccando da tutti i lati nello stesso momento,

non senza, tuttavia, parare da uomo che ha il massimo
rispetto per la propria pelle. Alla fine questa lotta fece
perdere la pazienza a Jussac. Furioso di essere tenuto a
bada da colui che aveva considerato un ragazzo, si scaldò
e cominciò a commettere degli sbagli. D'Artagnan, che
compensava la mancanza di pratica con una profonda
teoria, raddoppiò di agilità. Jussac, deciso a farla finita,
tirò un colpo terribile al suo avversario con una spaccata a
fondo; ma d'Artagnan prima parò, poi, mentre Jussac si
rialzava, strisciando come un serpente sotto il suo ferro, gli
passò la propria spada attraverso il corpo. Jussac
stramazzò a terra. D'Artagnan gettò allora uno sguardo
rapido e inquieto sul campo di battaglia. Aramis aveva già
ucciso uno dei suoi avversari; ma l'altro lo stringeva da
presso. Tuttavia Aramis era in una buona situazione e
poteva ancora difendersi. Bicarat e Porthos si erano colpiti
scambievolmente: Porthos aveva ricevuto un colpo di
spada che gli aveva attraversato il braccio, e Bicarat uno
che gli aveva trapassato la coscia. Ma siccome nessuna
delle due ferite era grave, l'unico risultato era che essi si
battevano con maggior accanimento. Athos, ferito di nuovo
da Cahusac, impallidiva a vista d'occhio, ma non
indietreggiava d'un pollice: aveva solamente cambiato la
spada di mano e si batteva con la sinistra. D'Artagnan,
secondo le leggi del duello di quell'epoca, poteva
occorrere chi gli piacesse meglio; mentre cercava con lo
sguardo quale dei suoi compagni avesse bisogno di lui,
sorprese un'occhiata di Athos. Quell'occhiata era di
un'eloquenza sublime Athos sarebbe morto piuttosto che

chiedere aiuto, ma guardare e guardando chiedere
soccorso. D'Artagnan lo comprese e con un balzo
prodigioso si precipitò sul fianco di Cahusac, gridando: "A
me, signora guardia; vi uccido!" Cahusac si volse, era
tempo. Athos che non si sosteneva se non grazie al suo
enorme coraggio, cadde su un ginocchio. "Perbacco"
gridò a d'Artagnan "non uccidetelo, ve ne prego; ho una
vecchia storia da aggiustare con lui, e lo farò non appena
sarò guarito. Disarmatelo soltanto. Bene! Così!
Benissimo!" Questa esclamazione era strappata ad Athos
dal vedere che la spada di Cahusac saltava a venti passi
da lui. D'Artagnan e Cahusac si lanciarono insieme, l'uno
per riafferrarla, l'altro per impadronirsene; ma d'Artagnan,
più pronto, arrivò per primo e vi mise il piede sopra.
Cahusac corse presso la guardia uccisa da Aramis,
s'impadronì della sua spada e volle tornare a d'Artagnan;
ma sulla sua strada incontrò Athos che durante la pausa di
un istante procuratogli da d'Artagnan aveva ripreso lena e
che, per tema che d'Artagnan gli uccidesse il suo nemico,
voleva ricominciare a battersi. D'Artagnan capì che
sarebbe stato scortese verso Athos se non lo avesse
lasciato fare; infatti, qualche secondo dopo, Cahusac
cadde con la gola attraversata da un colpo di spada. Nello
stesso momento Aramis appoggiava la spada al petto del
suo avversario rovesciato e lo forzava a chiedergli grazia.
Restavano Porthos e Bicarat. Porthos faceva mille
fanfaronate, chiedeva a Bicarat che ora potesse essere e
lo complimentava sulla compagnia che suo fratello aveva
ottenuto nel reggimento di Navarra; ma così scherzando

non guadagnava niente. Bicarat era uno di quegli uomini di
ferro che non cadono se non quando sono morti.
Purtuttavia bisognava finire. La scorta poteva arrivare e
arrestare tutti i combattenti, feriti o no, realisti o cardinalisti.
Athos, Aramis e d'Artagnan circondarono Bicarat e gli
ingiunsero di arrendersi. Sebbene solo contro tutti e con un
colpo di spada attraverso la coscia, Bicarat, che era
Guascone come d'Artagnan, voleva tener duro, ma Jussac,
che si era rialzato sul gomito, gli gridò di arrendersi.
Bicarat fece orecchie da mercante, rise e fra due parate
trovò il tempo di indicare un punto per terra con la punta
della spada: "Qui" disse parodiando un versetto della
Bibbia "qui morrà Bicarat rimasto solo fra quelli ch'erano
con lui." "Ma sono quattro contro di te, finiscila, te l'ordino."
"Oh! se me l'ordini è un altro paio di maniche e, visto che
sei il mio brigadiere, debbo ubbidirti." E, facendo un salto
indietro, spezzò sul ginocchio la spada per non
consegnarla ai vincitori, ne gettò i pezzi al di là del muro
del convento e incrociò le braccia fischiettando un'aria
cardinalista. Il coraggio incute rispetto anche ai nemici. I
moschettieri salutarono Bicarat con le spade e le rimisero
nel fodero. D'Artagnan fece altrettanto, poi aiutato da
Bicarat, il solo che fosse rimasto in piedi, portò sotto al
portico del convento Jussac, Cahusac e quello degli
avversari di Aramis che era soltanto ferito. Il quarto, come
abbiamo detto, era morto. Poi sonarono la campana e
portando seco quattro spade su cinque, si incamminarono,
ebbri di gioia, verso il palazzo di Tréville. Camminavano a
braccetto, tenendo tutta la larghezza della strada e

siccome ogni moschettiere che incontravano li seguiva, la
loro finì per essere una marcia trionfale. Il cuore di
d'Artagnan nuotava nell'ebrezza; camminava fra Athos e
Porthos che stringeva teneramente. "Se non sono ancora
moschettiere" disse ai suoi nuovi amici varcando la porta
del palazzo del signor di Tréville "per lo meno eccomi
accolto come apprendista, non è vero?"
Capitolo 6 SUA MAESTA' IL RE LUIGI TREDICESIMO

La faccenda fece molto rumore. Il signor di Tréville
tempestò molto ad alta voce contro i suoi moschettieri e li
complimentò sotto voce; ma siccome non c'era tempo da
perdere per prevenire il Re, il signor di Tréville si affrettò a
recarsi al Louvre. Era già troppo tardi, il Re era a colloquio
col Cardinale e il signor di Tréville si sentì rispondere che
in quel momento lavorava e non poteva ricevere. La sera il
signor di Tréville andò al giuoco del Re. Il Re vinceva e
siccome Sua Maestà era avarissimo, era di ottimo umore;
cosicché appena scorse Tréville gli disse: "Venite qui,
signor capitano, debbo farvi dei rimproveri; sapete che
Sua Eminenza è venuta a lamentarsi dei vostri
moschettieri? E con una tale emozione che questa sera
Sua Eminenza ne è ammalata. Ma, dite un po'! i vostri
moschettieri sono dei diavoli a quattro, gente da forca!"
"No, Sire" rispose Tréville vedendo di primo acchito che la
cosa si metteva bene "no, al contrario, sono delle buone

creature, dolci come agnelli, che hanno un solo desiderio,
me ne rendo garante: quello che la loro spada non esca dal
fodero se non per il servizio di Vostra Maestà. Ma, che
volete, le guardie di monsignor Cardinale cercano sempre
di attaccar briga con loro, per cui, per l'onore stesso del
corpo, quei poveri ragazzi sono costretti a battersi."
"Ascoltate un po' il signor di Tréville!" disse il Re
"ascoltatelo! non si direbbe che parli di una comunità
religiosa? In verità, mio bravo capitano, mi fate venire il
desiderio di togliervi il brevetto e la carica e di dar l'uno e
l'altra alla signorina di Chemerault, alla quale ho promesso
un'abbazia. Ma non crediate che vi presti fede sulla parola.
Mi chiamano Luigi il Giusto, signor di Tréville, e fra poco ci
rivedremo." "Ed è appunto perché fido nella vostra
giustizia. Sire, che attenderò tranquillamente e
pazientemente le buone grazie di Vostra Maestà."
"Aspettate, dunque, signore" disse il Re "aspettate, che
non vi farò aspettare a lungo." Infatti, siccome la fortuna
cambiava, e il Re cominciava a perdere ciò che aveva
guadagnato, non era spiacente di avere un pretesto per
'faire Charle Magne' (ci si consenta di servirci di questa
espressione da giocatore, della quale, confessiamo, non
conosciamo l'origine)[4]. Il Re si alzò dunque in capo a un
istante, e intascando il denaro che era davanti a lui e che,
nella massima parte, proveniva dalla sua vincita, disse: "La
Vieuville, prendete il mio posto, ho urgenza di parlare al
signor di Tréville per una faccenda importante. Ah!...
Avevo davanti a me ottanta luigi, mettete la stessa somma,
perché quelli che hanno perduto non debbano lamentarsi.

La giustizia prima di tutto." Poi, voltandosi verso il signor di
Tréville e andando con lui nel vano di una finestra, continuò:
"Ebbene, signore, voi dite che sono le guardie di Sua
Eminenza che hanno provocato i vostri moschettieri?" "Sì,
Sire, come sempre." "Com'è andata la cosa, vediamo?
Perché voi lo sapete, mio caro capitano, è necessario che
un giudice ascolti entrambe le parti." "Ah! mio Dio! Nel
modo più semplice e naturale del monto. Tre dei miei
migliori soldati che Vostra Maestà conosce di nome e di
cui ha più volte apprezzato la devozione, e che hanno,
posso affermarlo al Re, il suo servizio molto a cuore, tre dei
miei migliori soldati, dico, i signori Athos, Porthos e
Aramis avevano fatta una scampagnata con un giovane,
cadetto di Guascogna, che avevo loro raccomandato
proprio quella mattina. La scampagnata doveva aver luogo
a Saint-Germain, credo, ed essi si erano dati
appuntamento ai Carmelitani Scalzi, quando la loro festa fu
turbata dal signor di Jussac, dai signori di Cahusac,
Bicarat e da altre due guardie, che non venivano certo là in
così numerosa compagnia senza cattive intenzioni contro
gli editti." "Ah! mi ci fate pensare" disse il Re "senza
dubbio, erano andati là per battersi." "Io non li accuso,
Sire, ma lascio giudicare a Vostra Maestà, ciò che
potessero andare a fare cinque uomini armati, in un luogo
così deserto come lo sono i paraggi dei Carmelitani." "Sì,
avete ragione, Tréville, avete ragione." "Allora, quando
hanno visto i miei moschettieri, hanno cambiato idea e
hanno dimenticato i loro odi particolari per l'odio di corpo.
Vostra Maestà sa che i moschettieri, che sono del Re e

solo del Re, sono i nemici naturali delle guardie di
monsignor Cardinale." "Sì, Tréville" disse il Re
malinconicamente "è ben triste, credete a me, che in
Francia vi siano due partiti, due teste alla regalità; ma tutto
ciò finirà, Tréville, tutto ciò finirà. Dunque voi dite che le
guardie hanno provocato i moschettieri?" "Dico che è
probabile le cose siano andate così. Ma non lo giuro, Sire.
Voi sapete come sia difficile conoscere la verità, a meno
di non essere dotati di quell'istinto ammirevole che ha fatto
sì che Luigi Tredicesimo sia chiamato il Giusto..." "Avete
ragione, Tréville; ma non erano soli i vostri moschettieri,
con loro c'era un fanciullo?" "Sì, Sire, e un ferito, di modo
che tre moschettieri del Re, di cui uno ferito, e un fanciullo,
non solo hanno tenuto a bada cinque delle più terribili
guardie del Cardinale, ma ne hanno stese a terra quattro."
"Ma questa è una vittoria!" esclamò il Re raggiante "una
vittoria completa!" "Sì, Sire, non meno completa di quella
dei Ponts-de-Cé[5]." "Quattro uomini, di cui uno ferito e un
fanciullo, dite?" "Un ragazzo appena, il quale si è anzi così
ben condotto in questa occasione che mi prenderò la
libertà di raccomandarlo caldamente a Vostra Maestà."
"Come si chiama?" "D'Artagnan, Sire. E' il figlio d'uno dei
miei più antichi amici; il figlio di un uomo che ha fatto la
guerra partigiana col Re vostro padre di gloriosa
memoria." "E voi dite che questo giovanotto si è condotto
bene? Raccontatemi la cosa, Tréville; sapete bene che
amo i racconti di guerra e di combattimento." E il Re Luigi
Tredicesimo rialzò fieramente i baffi mettendosi una mano
sul fianco. "Sire" riprese Tréville "come vi ho detto, il signor

d'Artagnan è quasi un fanciullo e siccome non ha l'onore di
essere moschettiere, era in abito borghese; le guardie del
Cardinale, notando la sua giovine età e, inoltre, che non
apparteneva al corpo, lo invitarono ad allontanarsi prima
dell'attacco." "Allora vedete bene che sono stati loro ad
attaccare, Tréville." "E' vero, Sire, non possono sussistere
più dubbi; dunque, gli imposero di ritirarsi, ma egli rispose
che per sentimento si sentiva moschettiere, e che era tutto
per Vostra Maestà e che restava perciò con i signori
moschettieri." "Bravo giovanotto!" mormorò il Re. "E infatti
rimase con loro; e Vostra Maestà ha in lui un così valoroso
campione che fu proprio lui a dare a Jussac quel terribile
colpo di spada che mette tanto in collera monsignor
Cardinale." "E' lui che ha ferito Jussac?" esclamò il Re.
"Ma se avete detto che è un ragazzo! La cosa mi pare
impossibile, Tréville." "E' come ho avuto l'onore di dire a
Vostra Maestà." "Jussac, una delle prime lame del regno!"
"Ebbene, Sire, ha trovato il suo maestro." "Voglio vedere
questo giovanotto, Tréville, voglio vederlo e se si può far
qualche cosa per lui, la faremo." "Quando si degnerà di
riceverlo, la Maestà Vostra?" "Domani a mezzogiorno,
Tréville." "Dovrò accompagnare soltanto lui?" "No,
accompagnateli tutti e quattro insieme. Voglio ringraziarli
tutti in una volta. Gli uomini devoti sono rari, Tréville,
conviene ricompensarne l'abnegazione." "A mezzogiorno,
Sire, saremo al Louvre." "Passate dalla scala privata,
Tréville. E' inutile che il Cardinale sappia..." "Sarete
obbedito, Sire." "Voi mi capite, Tréville, un editto è pur
sempre un editto, e in fin dei conti abbiamo decretato che

non ci si deve battere." "Ma questo scontro, Sire, non è uno
dei soliti duelli; è piuttosto una rissa e la prova di ciò è che
le guardie del Cardinale erano cinque contro tre
moschettieri e d'Artagnan." "E' giusto" disse il Re "ma non
importa, Tréville, venite ugualmente dalla scala privata."
Tréville sorrise. Ma siccome era già molto per lui aver
ottenuto che quel fanciullone si ribellasse al suo mentore,
tacque; e salutando rispettosamente si congedò. La sera
stessa i tre moschettieri furono avvertiti dell'onore loro
accordato. Ma siccome da lungo tempo conoscevano il
Re, non si entusiasmarono troppo. D'Artagnan invece, con
la sua fantasia di Guascone, immaginò di avere già
raggiunto la fortuna e passò la notte in sogni dorati, e
appena alle otto del mattino era da Athos. D'Artagnan trovò
il moschettiere già pronto per uscire. Siccome non
dovevano presentarsi al Re che a mezzogiorno, egli si era
proposto di andare, insieme con Porthos e Aramis, a fare
una partita di pallacorda in una bisca vicinissima alle
scuderie del Lussemburgo. Athos invitò d'Artagnan a
seguirlo, e quantunque egli ignorasse assolutamente quel
giuoco al quale non aveva mai preso parte, accettò di buon
grado non sapendo come impiegare il suo tempo dalle
nove a mezzogiorno. I due moschettieri erano già arrivati e
avevano cominciato il giuoco. Athos, che era fortissimo in
tutti gli esercizi fisici, passò con d'Artagnan dal lato
opposto e li sfidò. Ma al primo movimento, sebbene
giocasse con la mano sinistra, capi che la sua ferita era
ancora troppo recente per permettergli un simile sforzo.
D'Artagnan restò dunque solo, e siccome dichiarò che era

troppo maldestro per sostenere una partita in regola,
continuarono a lanciarsi le palle senza contare i punti. Ma
una palla lanciata dall'erculeo Porthos passò così vicina al
viso di d'Artagnan che questi pensò che, se invece di
passare di fianco, lo avesse colpito in pieno, l'udienza
reale sarebbe andata in fumo, perché gli sarebbe stato
impossibile presentarsi al Re. Ora, poiché da questa
udienza, nella sua immaginazione di Guascone, dipendeva
tutto il suo avvenire, salutò gentilmente Porthos e Aramis,
dichiarò che non avrebbe ripreso la partita se non quando
fosse stato degno dei suoi avversari, e andò a mettersi
vicino alla corda, fra gli spettatori. Per sua disgrazia, fra gli
spettatori c'era una guardia di Sua Eminenza che, ancora
tutta ardente per la sconfitta dei suoi compagni, arrivata in
città soltanto il giorno prima, si era ripromessa di cogliere
la prima occasione per farne vendetta, Egli credette quindi
che l'occasione fosse propizia e indirizzandosi al suo
vicino disse: "Non c'è da meravigliarsi che questo
giovanotto abbia avuto paura di una palla, è certamente un
aspirante moschettiere." D'Artagnan si volse come fosse
stato morsicato da un serpente e guardò fissamente la
guardia che aveva pronunciato quelle parole insolenti.
"Perbacco!" riprese questa arricciandosi i baffi con aria
insolente "guardatemi pure finché vi piacerà, mio piccolo
signore, quello che ho detto ho detto." "E siccome quello
che avete detto è chiarissimo" rispose a bassa voce
d'Artagnan "vi prego di seguirmi." "E quando?" disse la
guardia con la stessa aria canzonatoria "Subito, se vi
piace." "Certamente voi sapete chi sono?" "Non lo so e

non mi importa saperlo." "Avete torto, perché se sapeste il
mio nome, avreste forse meno fretta." "Come vi
chiamate?" "Bernajoux, per servirvi." "Ebbene, signor
Bernajoux" disse tranquillamente d'Artagnan "vado ad
attendervi alla porta." "Andate, signore, vi seguo." "Non
affrettatevi troppo, affinché non ci si accorga che usciamo
insieme; capirete che per fare ciò che dobbiamo fare, un
pubblico troppo numeroso ci disturberebbe." "Va bene"
rispose la guardia meravigliata che il suo nome avesse
fatto così poco effetto sul giovanotto. Infatti il nome di
Bernajoux era conosciutissimo da tutti tranne che da
d'Artagnan; egli era uno di quelli che prendevano parte il
più sovente alle risse giornaliere a cui tutti gli editti del Re e
del Cardinale non avevano potuto porre fine. Porthos e
Aramis erano così occupati nella loro partita e Athos li
guardava con tanta attenzione che non si accorsero che il
loro giovane compagno usciva. Questi, come aveva detto
alla guardia di Sua Eminenza, si fermò sulla porta; un
istante dopo, la guardia discese a sua volta. Poiché
d'Artagnan non aveva tempo da perdere essendo l'udienza
del Re fissata per mezzogiorno, si guardò intorno e,
vedendo che la strada era deserta, disse al suo avversario:
"In fede mia, è una bella fortuna per voi, quantunque vi
chiamiate Bernajoux, di avere a che fare con un semplice
aspirante moschettiere; tuttavia, state tranquillo che
cercherò di fare del mio meglio. In guardia!" "Ma" disse
colui che d'Artagnan provocava in questo modo "mi
sembra che questo non sia un luogo bene scelto per il
nostro affare, staremmo meglio dietro l'abbazia di Saint-

Germain o nel Pré-aux-Clercs." "Ciò che dite è pieno di
buon senso" rispose d'Artagnan "disgraziatamente non ho
tempo da perdere perché ho un appuntamento per
mezzogiorno preciso. In guardia dunque, signore, in
guardia!" Bernajoux non era uomo da farsi ripetere due
volte un simile invito. Nello stesso istante la sua spada
brillò nella sua mano ed egli si slanciò sul suo
giovanissimo avversario, sperando di intimidirlo. Ma
d'Artagnan, che il giorno prima aveva fatte le sue prime
prove e, fresco e orgoglioso della sua vittoria e pieno di
speranza per l'avvenire, era ben risoluto a non
indietreggiare di un passo, non si mosse e le due lame si
incrociarono fino alla guardia, e siccome il Guascone si
tenne fermo al suo posto, fu l'avversario che dovette fare un
passo indietro. Ma d'Artagnan colse il momento in cui, per
questo movimento, la lama di Bernajoux deviava dalla linea
di guardia, si disimpegnò, tirò una botta a fondo e toccò il
suo avversario alla spalla. Immediatamente, d'Artagnan
arretrò a sua volta di un passo e rialzò la spada; ma
Bernajoux gli gridò che non era niente, e, gettandosi
ciecamente su di lui, si infilzò da sé. Tuttavia, poiché non
cadeva, poiché non si dichiarava vinto, ma si limitava a
indietreggiare verso il palazzo del signor de La Trémouille
al servizio del quale aveva un parente, d'Artagnan,
ignorando egli stesso la gravità dell'ultima ferita ricevuta
dal suo avversario, lo incalzava da vicino e senza dubbio lo
avrebbe finito con un terzo colpo. Senonché, in quel
momento, al rumore che si alzava dalla strada e che si
udiva sin dentro la pallacorda, due amici della guardia,

che l'avevano sentita scambiare qualche parola con
d'Artagnan e l'avevano vista uscire, si precipitarono con la
spada in pugno fuori della bisca e piombarono sul
vincitore. Ma subito Athos, Porthos e Aramis apparvero a
loro volta, e nel momento in cui le due guardie attaccavano
il loro giovane camerata, le costrinsero a voltarsi. Proprio
allora Bernajoux cadde, e poiché le guardie erano soltanto
due contro quattro, si misero a gridare: "A noi, casa La
Trémouille!" A queste grida, tutti coloro che erano nel
palazzo uscirono, avventandosi contro i quattro compagni
che, dal canto loro, si misero a gridare: "A noi,
moschettieri!". Questo grido di solito era inteso perché si
sapeva che i moschettieri erano nemici di Sua Eminenza
ed erano amati appunto per l'odio che tutti avevano per il
Cardinale. Cosicché le guardie delle altre compagnie che
non appartenevano al Duca Rosso, come lo aveva
chiamato Aramis, in simili casi facevano lega con i
moschettieri del Re. Di tre guardie della compagnia del
signor Des Essarts che passavano in quel mentre, due
vennero dunque in aiuto ai quattro compagni e l'altra corse
verso il palazzo del signor di Tréville, gridando: "A noi
moschettieri, a noi!". Come di solito, il palazzo del signor di
Tréville era pieno di soldati appartenenti a quest'arma, e
tutti si precipitarono in soccorso dei loro camerati; la
mischia divenne generale, ma i moschettieri erano i più
forti e le guardie del Cardinale e le genti del signor La
Trémouille si rifugiarono nel palazzo e fecero appena in
tempo a chiuderne le porte per impedire che i moschettieri
vi facessero irruzione. In quanto al ferito, era già stato

trasportato nel palazzo in pessimo stato. L'agitazione fra i
moschettieri e i loro alleati era al colmo, e si stava già
discutendo se per punire l'insolenza dei domestici del
signor di La Trémouille che avevano osato fare una sortita
contro i moschettieri, non fosse opportuno appiccar fuoco
al palazzo. La proposta anzi era già stata accolta con
entusiasmo, allorché, per fortuna, sonarono le undici;
d'Artagnan e i suoi compagni si ricordarono della loro
udienza, e poiché sarebbero stati spiacenti che un così bel
colpo fosse fatto senza di loro, riuscirono a calmare gli
spiriti. Ci si accontentò, dunque, di gettare qualche ciottolo
contro le porte, ma le porte resistettero e gli assalitori si
stancarono. D'altronde, coloro che avrebbero dovuto
essere considerati come i capi dell'impresa, avevano
ormai abbandonato il gruppo e si incamminavano verso il
palazzo del signor di Tréville, che li aspettava, già al
corrente della nuova bravata. "Presto al Louvre" egli disse
"al Louvre senza perdere un istante, e tentiamo di vedere il
Re prima che venga messo al corrente dei fatti dal
Cardinale; gli racconteremo la cosa come una
conseguenza della faccenda di ieri, e tutto passerà in una
volta sola." Il signor di Tréville, accompagnato dai quattro
giovani, si incamminò dunque verso il Louvre; ma, con
grande meraviglia del capitano dei moschettieri, gli venne
annunciato che il Re era andato alla caccia al cervo nella
foresta di Saint-Germain. Il signor di Tréville si fece
ripetere due volte questa notizia, e ogni volta i suoi
compagni videro il suo volto rannuvolarsi. "Sua Maestà"
domandò egli "aveva in progetto sin da ieri questa

caccia?" "No, Eccellenza" rispose il cameriere "questa
mattina il gran venatore è venuto ad annunciargli che nella
nottata era stato scovato un cervo per lui. Sulle prime il Re
ha detto che non si sarebbe mosso, poi non ha saputo
resistere all'idea del piacere che gli avrebbe procurato
questa caccia ed è partito dopo colazione." "E il Re ha
veduto il Cardinale?" chiese il signor di Tréville. "Secondo
ogni probabilità lo ha visto" rispose il cameriere "perché
stamane ho visto la carrozza di Sua Eminenza; ho

domandato dove andasse e mi è stato risposto: "A Saint-
Germain"." "Siamo stati prevenuti" disse il signor di

Tréville. "Signori, vedrò il Re questa sera; ma quanto a voi,
vi consiglio di non farvi vedere." Il consiglio era fin troppo
ragionevole e soprattutto veniva da un uomo che
conosceva troppo bene il Re, perché i quattro giovani
tentassero di discuterlo. Il signor di Tréville li invitò a
tornare alle loro case e ad aspettare tranquillamente sue
notizie. Ritornato al palazzo, il signor di Tréville pensò che
era meglio fare il primo passo e avanzare subito le proprie
lamentele. Mandò quindi un suo domestico al signor di La
Trémouille con una lettera nella quale lo pregava di non
dare asilo alle guardie di monsignor Cardinale e di
rimproverare le sue genti per l'audacia che avevano
dimostrato facendo una sortita contro i moschettieri. Ma il
signor di La Trémouille, che era già stato prevenuto dal suo
scudiero, di cui, come si sa, Bernajoux era parente, gli fece
rispondere che non spettava né al signor di Tréville né ai
suoi moschettieri lamentarsi, ma a lui solo inquantoché i
moschettieri avevano assalito i suoi servitori e minacciato

di bruciare il suo palazzo. Ora, siccome la disputa fra
questi due signori sarebbe durata molto a lungo perché
ciascuno doveva necessariamente intestardirsi nella
propria opinione, il signor di Tréville pensò di porvi fine con
un espediente: andare in persona dal signor de La
Trémouille. Andò dunque immediatamente al suo palazzo e
si fece annunciare. I due signori si salutarono gentilmente
giacché, se non c'era grande amicizia tra loro, c'era però
una stima reciproca. Erano entrambi uomini di cuore e
d'onore; e poiché il signor de La Trémouille, protestante e
poco assiduo presso il Re, non apparteneva a nessun
partito, in generale non portava nelle sue relazioni sociali
nessuna prevenzione. Questa volta, però, la sua
accoglienza, benché cortese, fu più fredda del solito.
"Signore" disse il signor di Tréville "noi crediamo di aver
ragione di lamentarci l'uno dell'altro e sono venuto di
persona affinché insieme si metta in chiaro la cosa."
"Volentieri" rispose il signor de La Trémouille "ma vi
avverto che sono bene informato e che tutto il torto è dei
vostri moschettieri." "Voi siete un uomo troppo giusto e
troppo ragionevole, signore" disse Tréville "per non
accettare la mia proposta." "Dite, vi ascolto." "Come sta il
signor Bernajoux?" "Malissimo, signore. Oltre alla ferita al
braccio, che non è pericolosa, ne ha ricevuta un'altra che
gli ha attraversato il polmone, di modo che il medico fa
delle previsioni tutt'altro che belle." "Ma il ferito è in sé?
"Perfettamente." "Parla?" "Con difficoltà, ma parla."
"Ebbene, signore, rechiamoci presso di lui e
scongiuriamolo in nome di Dio, di fronte al quale potrebbe

comparire fra poco, di dirci la verità. Io lo prendo per
giudice nella sua stessa causa, e quel che dirà, lo
crederò." Il signor de La Trémouille rifletté un istante, poi,
siccome sarebbe stato difficile fare una proposta più
ragionevole, accettò. Tutti e due discesero nella camera
del ferito. Questi, vedendo entrare quei due nobili signori
che venivano a fargli visita, cercò di sollevarsi sul letto, ma
era così debole che, spossato dallo sforzo, ricadde quasi
senza conoscenza. Il signor de La Trémouille gli si avvicinò
e gli fece respirare dei sali che lo richiamarono in vita.
Allora Tréville, non volendo che si potesse accusarlo di
avere influito sul malato, pregò il signor de La Trémouille
d'interrogarlo egli stesso. Ciò che aveva preveduto Tréville
avvenne. Sospeso fra la vita e la morte, Bernajoux non
tentò neppure di tacere per un istante la verità e raccontò
come erano andate precisamente le cose. Era quanto
voleva Tréville. Egli augurò a Bernajoux una pronta
guarigione, si congedò dal signor de La Trémouille, rientrò
al suo palazzo e fece avvertire i quattro amici che li
aspettava a pranzo. Il signor di Tréville riceveva un'ottima
compagnia, ma tutta anticardinalista. Si comprende quindi
che la conversazione durante tutto il pranzo si aggirò sui
due scacchi subiti dalle guardie di Sua Eminenza. Ora,
poiché d'Artagnan era stato l'eroe di quelle due giornate, fu
su di lui che caddero tutte le felicitazioni e Athos, Porthos e
Aramis gliele abbandonarono non soltanto da buoni
camerati, ma da uomini che troppo spesso avevano avuto
il loro turno per non concedergli il suo. Verso le sei, il
signor di Tréville annunciò che doveva andare al Louvre.

Ma siccome l'ora dell'udienza accordata da Sua Maestà
era passata, invece di reclamare l'ingresso per la scala
privata, egli prese posto nell'anticamera insieme con i
quattro giovani. Il Re non era ancora tornato dalla caccia. I
nostri amici attendevano da mezz'ora mischiati alla folla
dei cortigiani, allorché tutte le porte si aprirono e venne
annunciata Sua Maestà. A quest'annunzio d'Artagnan si
sentì fremere fino al midollo; quell'istante avrebbe deciso
probabilmente tutta la sua vita, per cui i suoi occhi si
fissavano con ansia sulla porta dalla quale il Re doveva
entrare. Luigi Tredicesimo apparve: era in costume da
caccia, ancora tutto polveroso, in stivaloni e col frustino in
mano. Al primo colpo occhio d'Artagnan giudicò che il Re
era in collera. Questa disposizione, per quanto evidente in
Sua Maestà, non impedì ai cortigiani di far ala al suo
passaggio: nelle anticamere reali val meglio essere scorti
da un occhio sia pure irritato, che non esser scorti affatto. I
tre moschettieri non esitarono e fecero un passo avanti
mentre, al contrario, d'Artagnan rimase nascosto dietro
loro. Ma benché il Re conoscesse personalmente Athos,
Porthos e Aramis passò davanti a loro senza guardarli,
senza rivolger loro la parola, come se non li avesse mai
visti. In quanto al signor di Tréville, allorché gli occhi del Re
si posarono un istante su di lui, sostenne quello sguardo
con tanta fermezza che fu il Re a distogliere il suo, dopo di
che, brontolando, Sua Maestà rientrò nel suo
appartamento. "Gli affari vanno male" disse Athos
sorridendo "e nemmeno questa volta saremo fatti cavalieri
dell'ordine." "Aspettatemi qui dieci minuti" disse il signor di

Tréville "e se fra dieci minuti non mi vedrete uscire,
ritornate al mio palazzo: sarà inutile che mi aspettiate più a
lungo." I quattro giovani attesero dieci minuti, un quarto
d'ora, venti minuti, ma vedendo che Tréville non compariva,
uscirono inquietissimi per ciò che sarebbe successo. Il
signor di Tréville era entrato arditamente nel gabinetto del
Re e aveva trovato Sua Maestà di pessimo umore; seduto
in una poltrona si batteva gli stivali col manico del frustino, il
che non aveva impedito al capitano di chiedergli con la
massima flemma notizie della sua salute. "Cattiva, signore,
cattiva" rispose il Re "mi annoio." Questa era infatti la
peggior malattia di Luigi Tredicesimo, che spesso
prendeva uno dei suoi cortigiani, lo attirava presso una
finestra e gli diceva: "Signor Tal dei Tali, annoiamoci
insieme". "Come! Vostra Maestà si annoia!" disse il signor
di Tréville. "Non si è dunque divertita oggi a caccia?" "Bel
divertimento, signore! Tutto degenera, in fede mia, e non
so se sia la selvaggina che non lascia più traccia o i cani
che non hanno più naso! Lanciamo un cervo di dieci palchi,
lo inseguiamo per tre ore e quando siamo per raggiungerlo
e Saint-Simon sta per portare il corno alle labbra e suonare
l'hallalì, ecco che improvvisamente i cani si danno a
inseguire un cerbiatto di due anni. Vedrete che sarò
costretto a rinunciare alla caccia a cavallo come ho
rinunziato a quella al volo. Ah! sono un re ben disgraziato,
signor di Tréville. Non avevo più che un solo girifalco ed è
morto ieri l'altro." "Comprendo il vostro dolore, Sire; però
mi pare che abbiate ancora un buon numero di falchi e di
sparvieri." "E non un uomo che sappia istruirli; i falconieri

scompaiono, ormai solo io conosco l'arte della falconeria.
Dopo di me tutto sarà finito e non si caccerà più che con le
tagliuole, le trappole, i lacciuoli. Se almeno avessi il tempo
di formare degli allievi! Ma monsignor Cardinale mi è
sempre alle costole e non mi lascia un minuto di riposo; mi
parla della Spagna, dell'Austria, dell'Inghilterra. Ah! a
proposito di monsignor Cardinale, signor di Tréville, io
sono assai malcontento di voi." Il signor di Tréville
aspettava il Re a questo varco. Lo conosceva da troppi
anni e sapeva benissimo che tutte le sue lamentele non
erano che una prefazione, una specie di eccitamento per
infondersi coraggio e arrivare poi dove voleva arrivare. "In
che cosa ho avuto la disgrazia di spiacere a Vostra
Maestà?" chiese Tréville fingendo la massima meraviglia.
"E' così che adempite la vostra missione, signore?"
continuò il Re senza rispondere direttamente alla domanda
del signor di Tréville. "E' per questo che vi ho nominato
capitano dei miei moschettieri? perché essi assassinino
un uomo, mettano a soqquadro un rione, e si propongano
di bruciare Parigi senza che voi fiatiate? Ma forse"
continuò il Re "io vi accuso con troppa fretta, forse i
perturbatori sono già in prigione e voi siete venuto appunto
per dirmi che giustizia è fatta." "Sire" rispose con
tranquillità Tréville "vengo al contrario per chiedervela." "E
contro chi?" esclamò il Re. "Contro i calunniatori" rispose il
signor di Tréville. "Ah! questa è nuova" riprese il Re. "Non
vorrete dirmi che i vostri tre dannati moschettieri, Athos,
Porthos e Aramis, e il vostro cadetto del Bearn non si
siano gettati come anime dannate sul povero Bernajoux e

non l'abbiano maltrattato in così malo modo che a
quest'ora, forse, sta morendo! Non vorrete negarmi che
dopo di ciò abbiano assediato il palazzo del duca de La
Trémouille e che siano stati lì lì per incendiarlo, il che, a dire
il vero, non sarebbe stata una gran disgrazia in tempo di
guerra, visto che è un nido di Ugonotti; ma in tempo di
pace, è un cattivo esempio. Non vorrete negarmi tutto
questo, spero?" "E chi vi ha fatto questo bel racconto,
Sire?" chiese tranquillamente Tréville. "Chi mi ha fatto
questo bel racconto, signore? E chi volete che sia se non
colui che veglia mentre io dormo, che lavora quanto mi
diverto, che dirige tutto dentro e fuori del regno, in Francia
come in Europa?" "Sua Maestà vuole certamente parlare
di Dio" disse il signor di Tréville "perché solo Dio è tanto
superiore a Vostra Maestà." "No, signore, vi parlo del
sostegno dello Stato, del mio solo servitore, del mio solo
amico, di monsignor Cardinale." "Sua Eminenza non è sua
Santità, Sire." "Che cosa intendete di dire, signore?" "Che
solo il Papa è infallibile, e che questa infallibilità non si
estende ai cardinali." "Volete dire ch'egli m'inganna, che
mi tradisce. Allora voi l'accusate? Suvvia, confessatemi
francamente che lo accusate." "No, Sire, non dico questo,
dico che egli si inganna, dico che è stato male informato,
dico che ha avuto troppa fretta di accusare i moschettieri di
Vostra Maestà, verso i quali egli è sempre ingiusto, dico
che non ha attinto a una buona fonte le sue informazioni."
"L'accusa parte dal signor de La Trémouille, dal duca
stesso. Che sapete rispondere a ciò?" "Potrei rispondere,
Sire, che egli è troppo interessato nella questione, per

essere un testimonio imparziale: ma lungi da me questo
pensiero; io conosco il duca e so che è un galantuomo, mi
rimetto dunque a lui, ma ad una condizione, Sire." "Quale
?" "Che Vostra Maestà lo faccia venire e lo interroghi
direttamente, ma da solo a solo e senza testimoni; e che io
rivedrò Vostra Maestà non appena il duca sia partito."
"Bene" fece il Re "e vi rimetterete completamente a quanto
dirà il signor de La Trémouille?" "Sì, Sire." "Accetterete il
suo giudizio?" "Senza dubbio." "E vi assoggetterete alle
riparazioni che esigerà?" "Perfettamente." "La Chesnaye!"
fece il Re. "La Chesnaye!" Il cameriere privato di Luigi
Tredicesimo, che stava sempre fuori della porta, entrò. "La
Chesnaye" disse il Re "mandate subito a cercare il signor
de La Trémouille, voglio parlargli questa sera." "Vostra
Maestà mi dà la sua parola d'onore che non parlerà con
nessuno tra il signor de La Trémouille e me?" "Con
nessuno, sulla mia parola di gentiluomo." "Allora a domani,
Sire." "A domani, signore." "A che ora, di grazia, Maestà?"
"All'ora che vorrete!" "Ma venendo troppo presto temo di
svegliare Vostra Maestà." "Svegliarmi? Dormo io forse? Io
non dormo più, signore, tutt'al più qualche volta sogno.
Venite dunque presto come vorrete, anche alle sette, ma
guai a voi se i vostri moschettieri sono colpevoli!" "Se i
miei moschettieri sono colpevoli li rimetterò nelle mani di
Vostra Maestà che li punirà come le piacerà meglio.
Vostra Maestà vuole altro da me? Parli, sono pronto a
obbedire." "No, signore; non è senza ragione che mi
chiamano Luigi il Giusto. A domani dunque, a domani."
"Sino allora, Dio guardi Vostra Maestà." Per quanto poco

dormisse il Re, Tréville dormì meno ancora; la sera stessa
aveva fatto avvertire i tre moschettieri e il loro compagno
perché si recassero da lui la mattina dopo alle sei e
mezzo. Egli li condusse con sé senza affermare nulla,
senza nulla promettere, e non nascondendo loro che la loro
fortuna e la sua stessa erano alla mercé di un gittata di
dadi. Arrivati ai piedi della scala privata, li fece aspettare.
Se il Re era sempre irritato contro di loro, si sarebbero
allontanati senza farsi vedere; se il Re acconsentiva a
riceverli, li avrebbe fatti chiamare. Arrivato nell'anticamera
particolare del Re, il signor di Tréville trovò La Chesnaye
che gli disse che la sera prima non si era trovato il duca de
La Trémouille al suo palazzo, che egli era rincasato troppo
tardi per presentarsi al Louvre, che era arrivato poco prima
e che in quel momento era dal Re. Questa coincidenza
soddisfece molto Tréville il quale fu così ben sicuro che
nessuna interferenza estranea si sarebbe inserita tra la
deposizione del signor de La Trémouille e lui. Infatti, erano
appena trascorsi dieci minuti, che la porta del gabinetto del
Re si aprì e Tréville vide uscirne il duca de La Trémouille
che venne a lui e gli disse: "Signor di Tréville, Sua Maestà
mi ha mandato a chiamare per sapere da me come
andarono le cose ieri mattina al mio palazzo, Gli ho detto la
verità, vale a dire che la colpa era delle mie genti e che ero
pronto a farvi le mie scuse. Poiché v'incontro ve le faccio
subito e vi prego di volermi considerare sempre vostro
amico". "Signor duca" disse il signor di Tréville "ero così
pieno di fede nella vostra lealtà che non ho voluto altri
difensori che voi, presso Sua Maestà. Vedo che non mi

ero ingannato e vi ringrazio poiché per merito vostro,
posso affermare che in Francia esistono ancora uomini dei
quali si può dire ciò che io ho detto di voi." "Bene, bene"
disse il Re che aveva ascoltato tutti questi complimenti tra
le due porte "soltanto ditegli, Tréville, poiché egli afferma di
essere vostro amico, che anch'io vorrei essere compreso
tra i suoi, ma che egli mi trascura; che sono tre anni che
non l'ho visto e che non lo vedo se non quando lo mando a
chiamare. Ditegli tutto ciò da parte mia, perché si tratta di
cosa che un re non può dire egli stesso." "Grazie, Sire,
grazie" disse il duca "Vostra Maestà ricordi che non sono
coloro, e non dico ciò per il signor di Tréville, non sono
coloro ch'essa vede in ogni ora del giorno che gli son più
devoti." "Ah! avete inteso ciò che ho detto, tanto meglio,
duca, tanto meglio" disse il Re avanzando sino alla porta.
"Ah, Tréville, siete voi; dove sono i nostri moschettieri? Ieri
l'altro vi dissi di condurmeli, perché non lo avete fatto?"
"Sono dabbasso, Sire, e col vostro permesso La
Chesnaye può farli salire." "Sì, vengano subito. Sono ormai
le otto e alle nove attendo una visita. Andate, signor duca,
fatevi rivedere. Entrate, Tréville." Il duca salutò ed uscì
mentre i tre moschettieri e d'Artagnan guidati da La
Chesnaye apparivano sull'alto della scala. "Venite, miei
valorosi" disse il Re "venite ché debbo rimproverarvi." I
moschettieri si avvicinarono inchinandosi; d'Artagnan li
seguì ma rimase dietro a loro. "Come diavolo avete fatto"
continuò il Re "voi quattro soli a mettere in due giorni sette
guardie del Cardinale fuori combattimento? E' troppo,
signori, è troppo. Di questo passo, Sua Eminenza sarà

costretta a rinnovare la sua compagnia in tre settimane, e
io dovrei fare applicare gli editti col massimo rigore. Una,
per combinazione, passi, ma sette in due giorni è troppo,
lo ripeto, è troppo!" "Per questo, Sire, essi vengono contriti
e pentiti a farvi le loro scuse." "Contriti e pentiti! Uhm!" fece
il Re "non mi fido delle loro facce ipocrite, specialmente di
quel Guascone laggiù. Venite qui, signore." D'Artagnan,
avendo compreso che questo complimento era rivolto a lui,
si avvicinò assumendo la sua aria più contrita. "Ebbene!
che cosa mi dicevate che era un giovanotto, signor di
Tréville? Questo è un ragazzo, un vero ragazzo! Ed è lui
che ha dato quel famoso colpo di spada a Jussac?" "E
quei due bei colpi a Bernajoux." "Davvero?" "Senza
contare" disse Athos "che se egli non mi avesse difeso da
Bicarat, io non avrei ora certamente l'onore di inchinarmi
umilmente alla Maestà Vostra." "Ma questo Bearnese è
dunque un vero demonio, 'ventre saint-gris!' signor di
Tréville, come avrebbe detto il Re mio padre. In questo
modo egli bucherà molte giubbe e spezzerà molte spade.
Ora, i Guasconi sono sempre poveri, è vero?" "Sire, devo
confessarvi che non hanno ancora trovate delle miniere
d'oro nelle loro montagne, sebbene il Signore dovesse loro
questo miracolo in premio del coraggio con cui sostennero
i diritti di vostro padre." "E poiché io sono figlio di mio
padre, ciò vuol dire che sono i Guasconi che mi hanno fatto
Re, è vero Tréville? Ebbene! alla buon'ora, non dico di no.
La Chesnaye, andate a vedere se, frugando in tutte le mie
tasche, trovate quaranta pistole e portatemele. E ora,
giovanotto, ditemi, con la mano sulla coscienza, come

sono andate le cose." D'Artagnan raccontò con tutti i
particolari l'avventura del giorno prima; disse come non
potendo dormire per la gioia che provava all'idea di vedere
Sua Maestà si fosse recato dai suoi amici tre ore prima
dell'udienza, come fossero andati insieme a una bisca e
come, avendo egli dimostrato di aver paura di ricevere una
palla sul viso, Bernajoux lo avesse canzonato ed avesse
corso il rischio di pagare con la vita la sua canzonatura e il
signor de La Trémouille, che non c'entrava per nulla, fosse
stato lì lì per avere il palazzo incendiato. "Va bene"
mormorò il Re "è proprio così che il duca mi ha raccontato
la cosa. Povero Cardinale! Sette uomini in due giorni e fra i
più cari! Però ora basta, signori, basta, mi capite? Voi
avete ben presa la vostra rivincita per l'attacco subìto in via
Férou e dovete essere soddisfatti." "Se lo è Vostra
Maestà" disse Tréville "lo siamo anche noi." "Sì, lo sono"
rispose il Re prendendo un pugno d'oro dalle mani di La
Chesnaye e, mettendolo in quelle di d'Artagnan "ed ecco"
aggiunse "una prova della mia soddisfazione." In
quell'epoca certe idee di fierezza che sono di prammatica
ai nostri giorni, non erano ancora di moda, e un gentiluomo
non si sentiva umiliare se il Re gli regalava del denaro.
D'Artagnan intascò dunque le quaranta pistole di buon
grado e ringraziò con effusione Sua Maestà. "E ora" disse
il Re guardando la pendola "poiché sono le otto e mezzo,
ritiratevi: alle nove, come vi ho detto, attendo qualcuno.
Grazie della vostra devozione, signori. Posso contarci, non
è vero?" "Oh, Sire!" esclamarono ad una voce i quattro
compagni "ci faremo tagliare a pezzi per Vostra Maestà!"

"Bene, bene; ma restate intieri; è meglio e mi servirete di
più. Tréville" aggiunse il Re a mezza voce mentre gli altri si
ritiravano "dato che per ora non ci sono posti nei
moschettieri, e siccome d'altronde abbiamo, deciso che
non si possa entrare in quel corpo senza aver fatto prima
un noviziato, fate entrare il giovanotto nella compagnia
delle guardie del signor Des Essarts, vostro cognato.
Perbacco, Tréville, come mi diverto all'idea delle smorfie
che farà il Cardinale; egli sarà furioso ma non me ne
preoccupo perché sono nel mio diritto." E il Re salutò con
la mano Tréville che uscì e andò a raggiungere i suoi
moschettieri; li trovò che stavano dividendosi con
d'Artagnan le quaranta pistole. Il Cardinale, come aveva
detto il Re, fu così furioso che per otto giorni non andò al
giuoco di Sua Maestà; ciò che non impediva al Re di fargli
ogni volta che lo incontrava la più graziosa accoglienza e di
chiedergli con la voce più carezzevole: "Ebbene,
monsignor Cardinale, come stanno quei poveri Jussac e
Bernajoux che vi sono tanto fedeli?"
Capitolo 7 I MOSCHETTIERI

Allorché d'Artagnan uscì dal Louvre consultò i suoi amici
sul miglior modo di impiegare la sua parte delle quaranta
pistole. Athos gli consigliò di ordinare un buon pranzo alla
Pigna, Porthos di prendere un servo e Aramis di trovarsi
una amante confacevole. Il pranzo ebbe luogo lo stesso

giorno e il domestico servì a tavola. Il pranzo era stato
ordinato da Athos e il domestico fornito da Porthos. Era un
Piccardo che l'orgoglioso moschettiere aveva impegnato
quel giorno stesso. Lo aveva trovato sul ponte della
Tournelle intento a fare dei circoli sputando nell'acqua.
Porthos aveva affermato che quell'occupazione indicava un
uomo riflessivo e contemplativo e lo aveva preso senza
altra raccomandazione. La bella presenza di quel
gentiluomo per il quale si credette impegnato aveva
sedotto Planchet (era il nome del Piccardo) ed egli fu un
poco deluso allorché vide che il posto era già preso da un
suo confratello chiamato Mousqueton e allorché Porthos gli
disse che lo stato della sua casa, benché grande, non gli
consentiva di tenere due domestici; egli quindi sarebbe
entrato al servizio di d'Artagnan. Purtuttavia, allorché
assisté al pranzo dato dal suo padrone e allorché vide che
per pagarlo questo estraeva dalle sue tasche un pugno
d'oro, credette che la sua fortuna fosse fatta e ringraziò Dio
d'averlo fatto entrare al servizio di un simile Creso; egli
persistette nella sua opinione fino dopo al festino, coi resti
del quale riparò alle sue lunghe astinenze. Ma alla sera,
facendo il letto del suo padrone, tutte le illusioni di Planchet
svanirono. Quel letto era il solo esistente dell'appartamento
che si componeva di un'anticamera e di una camera da
letto. Planchet dormì in anticamera, sopra una coperta tolta
dal letto di d'Artagnan e che d'Artagnan non reclamò
neppure in seguito. Athos, dal canto suo, aveva un servo,
che aveva educato in un modo tutto suo particolare e che si
chiamava Grimaud. Quel degno signore, parliamo

naturalmente di Athos, era molto taciturno. Nei cinque o sei
anni dacché viveva nella più grande intimità con Porthos e
Aramis, essi, che pur l'avevano visto sorridere qualche
volta, non l'avevano mai udito ridere. Le sue parole erano
brevi ed espressive, dicevano ciò che dovevano dire e
niente di più, niente abbellimenti, niente ricami, niente
arabeschi; la sua conversazione era come un fatto senza
episodi. Sebbene Athos avesse trent'anni appena, e fosse
bellissimo e intelligentissimo, non gli si conoscevano
amanti. Non parlava mai di donne. Si limitava a lasciare
che gli altri ne parlassero davanti a lui, sebbene fosse
facile indovinare che questo genere di conversazione, alla
quale non partecipava che con qualche parola amara e
qualche considerazione da misantropo, gli era sgradito. La
sua discrezione, la sua selvatichezza e il suo mutismo ne
facevano quasi un vecchio; per non derogare dunque dalle
sue abitudini egli aveva insegnato a Grimaud ad obbedirgli
su un semplice gesto o su un lieve movimento delle labbra.
Non gli parlava che in circostanze gravissime. Qualche
volta Grimaud, che temeva il suo padrone come il fuoco pur
avendo un grande attaccamento per la sua persona e una
grande venerazione per la sua intelligenza, credeva di aver
capito perfettamente, si slanciava per eseguire l'ordine
ricevuto, e faceva tutto il contrario. Allora Athos scrollava le
spalle e, senza adirarsi, bastonava Grimaud. In quei giorni
egli parlava poco. Porthos, come abbiamo visto, aveva un
carattere perfettamente opposto a quello di Athos. Non
solo parlava molto, ma parlava a alta voce; del resto,
bisogna rendergli questa giustizia, poco gli importava se lo

stessero o no ad ascoltare. Egli parlava per il piacere di
parlare e per il piacere di ascoltarsi; parlava di tutto
eccetto che di scienza, risentendo ancora dell'odio
profondo che fin da ragazzo, a sentirlo, aveva provato per
gli scienziati. Non aveva l'aria di gran signore di Athos, e il
sentimento della sua inferiorità in questo campo l'aveva, sul
principio della loro amicizia, reso spesso ingiusto per quel
gentiluomo, che allora si era sforzato di offuscare con la
ricchezza delle sue vesti. Ma anche con la semplice
casacca di moschettiere, Athos, col solo modo di gettare
indietro la testa e di avanzare il piede, prendeva di colpo il
posto che gli era dovuto e relegava il fastoso Porthos in
seconda fila. Porthos si consolava riempiendo l'anticamera
del signor di Tréville e i corpi di guardia del Louvre con
l'eco dei suoi successi amorosi, di cui Athos non parlava
mai; e, per il momento, dopo essere passato dalla nobiltà
di toga alla nobiltà di spada, dalla signora di un legale a
una baronessa, Porthos aveva per le mani una principessa
straniera che gli voleva un bene enorme. Un vecchio
proverbio dice: "Tale il padrone, tale il servo". Passiamo
dunque dal servo di Athos a quello di Porthos, da Grimaud
a Mousqueton. Mousqueton era un normanno, e il suo
padrone aveva cambiato il suo pacifico nome di Bonifacio
in quello infinitamente più sonoro di Mousqueton. Era
entrato al servizio di Porthos a condizione d'essere
alloggiato e abbigliato solamente, ma in modo magnifico;
egli voleva soltanto due ore al giorno di libertà per
dedicarle a un'industria privata che doveva procurargli il
denaro necessario per gli altri suoi bisogni. Porthos aveva

accettato queste condizioni; la cosa gli andava a
meraviglia; egli faceva tagliare per Mousqueton dei farsetti
nei suoi vecchi abiti e nei suoi mantelli di ricambio, e
grazie a un sarto molto intelligente che gli rimetteva a
nuovo i vestiti rivoltandoli e la cui moglie era sospettata di
voler far derogare Porthos dalle sue abitudini
aristocratiche, Mousqueton faceva una bellissima figura al
seguito del suo padrone. Quanto ad Aramis, del quale
crediamo di aver sufficientemente descritto il carattere,
carattere, d'altronde, che, come quello dei suoi compagni,
ci sarà dato seguire nei suoi sviluppi, aveva un domestico
che si chiamava Bazin. Siccome il suo padrone sperava di
entrare negli ordini sacri, egli vestiva sempre di nero, come
si conviene al servo di un ecclesiastico. Era nativo del
Berry, aveva da trentacinque a quarant'anni; grassottello,
dolce, pacifico, preparava al suo padrone dei pranzi
semplici ed eccellenti, e allorché non aveva nulla da fare,
leggeva opere di devozione. Era cieco, muto e sordo e di
una fedeltà a tutta prova. Ora che conosciamo, almeno
superficialmente, padroni e servitori, passiamo alle dimore
occupate da ciascuno di essi. Athos abitava in via Féroux,
a due passi dal Lussemburgo; il suo appartamento si
componeva di due piccole camere, ammobiliate con molta
proprietà, in una bella casa la cui proprietaria, ancor
giovane e bella, gli faceva inutilmente gli occhi dolci.
Qualche ricordo di una passata grandezza si scorgeva qua
e là alle pareti di quel modesto alloggio: c'era, per
esempio, una spada riccamente damaschinata che risaliva
all'epoca di Francesco Quinto e la cui sola impugnatura,

incrostata di pietre preziose, poteva valere duecento
pistole, e che purtuttavia, anche nei momenti di maggiori
strettezze, Athos non aveva voluto né vendere né
impegnare. Quella spada per lungo tempo aveva destato la
più viva cupidigia di Porthos, che avrebbe dato dieci anni
della sua vita per possederla. Un giorno in cui aveva
appuntamento con una duchessa, cercò di ottenerla in
prestito da Athos che, senza parlare, vuotò le sue tasche,
mise insieme i suoi gioielli: borse, aghetti, catene d'oro, ed
offrì tutto a Porthos; ma la spada, disse, era sigillata al suo
posto e non avrebbe dovuto lasciarlo se non quando egli
stesso lasciasse l'appartamento. Oltre la spada, c'era
anche un ritratto che raffigurava un signore del tempo di
Enrico Terzo, vestito con la più grande eleganza e con
l'ordine dello Spirito Santo al collo, e quel ritratto aveva con
Athos certe somiglianze di linee, una cert'aria di famiglia
che indicavano come quel gran signore, cavaliere degli
ordini del Re, fosse un suo antenato. Infine, un cofano,
opera magnifica di oreficeria, adorno dello stesso stemma
che figurava sulla spada e nel ritratto, era sul caminetto e
stonava maledettamente per la sua ricchezza col resto
della mobilia. Athos portava sempre con sé la chiave di
quel cofano; ma un giorno lo aprì presente Porthos, e
questi vide benissimo che non conteneva altro che lettere e
carte; certo lettere d'amore e carte di famiglia. Porthos
abitava in via del Vieux-Colombier, un appartamento
vastissimo e di sontuosa apparenza. Ogni volta che
passava con qualche amico davanti alle sue finestre a una
delle quali stava sempre Mousqueton in gran livrea;

Porthos alzava il capo e la mano e diceva: 'Ecco la mia
dimora!' Ma nessuno era mai riuscito a trovarlo in casa,
non invitava nessuno ad entrare, e nessuno poteva
immaginare quali reali ricchezze contenesse quella
lussuosa apparenza. In quanto ad Aramis, egli abitava un
piccolo appartamento, composto di un salottino, di una
stanza da pranzo e di una stanza da letto. Quest'ultima,
come tutto il resto dell'appartamento, era al piano terra e
dava sopra un piccolo giardino, fresco, verde, ombroso, e
impenetrabile agli occhi dei vicini. Circa d'Artagnan,
sappiamo già com'era alloggiato, e abbiamo già fatto la
conoscenza del suo domestico, mastro Planchet.
D'Artagnan, che era curiosissimo come sono, d'altronde,
tutti coloro che hanno il genio dell'intrigo, fece tutti gli sforzi
possibili per sapere che cosa fossero in realtà Athos,
Porthos ed Aramis, giacché sotto questi nomi di guerra
ognuno di quei giovani nascondeva il suo vero nome di
gentiluomo, Athos, soprattutto, che si rivelava gran signore
a un miglio di distanza. Si rivolse dunque a Porthos per
avere informazioni su Athos ed Aramis, e ad Aramis per
conoscere Porthos. Disgraziatamente, lo stesso Porthos
non sapeva della vita del suo silenzioso camerata se non
ciò che ne era traspirato. Si diceva che fosse stato molto
disgraziato in faccende d'amore, e che uno spaventevole
tradimento avesse per sempre avvelenato la vita di questo
galantuomo. Di che tradimento si trattava? Tutti lo
ignoravano. In quanto a Porthos, eccettuato il suo vero
nome, che il solo signor di Tréville conosceva, come
conosceva quelli dei suoi camerati, la sua vita era facile da

conoscere. Vanitoso e indiscreto, si poteva leggere nel
suo animo come attraverso un cristallo. La sola cosa che
avrebbe potuto trarre in inganno l'investigatore, sarebbe
stato il credere ciecamente a tutto il bene che egli
raccontava di sé. Aramis, invece, pur avendo l'aria di non
avere segreti, era un giovanotto tutto impastato di misteri,
che rispondeva poco allorché gli chiedevano informazioni
sugli altri ed eludeva le domande quando si riferivano a lui.
Un giorno d'Artagnan, dopo avergli fatto molte domande su
Porthos e aver appreso le voci che correvano sulla sua
avventura amorosa con una principessa, volle sapere che
cosa gli convenisse pensare delle avventure amorose del
suo interlocutore, e gli disse: "E voi, mio caro compagno,
voi che parlate delle baronesse, delle contesse e delle
principesse degli altri?" "Scusate" interruppe Aramis "io ne
ho parlato perché è Porthos che ne parla, perché egli ha
gridato tutte queste belle cose davanti a me. Ma siate
certo, mio caro d'Artagnan che se le avessi sapute da altra
fonte, o mi fossero state confidate da lui, non ne avrei fatto
parola." "Non ne dubito" riprese d'Artagnan "ma, infine, mi
sembra che anche voi siate abbastanza familiare con le
armi gentilizie, e ne è prova un certo fazzoletto ricamato al
quale devo l'onore di aver fatta la vostra conoscenza."
Aramis questa volta non s'inquietò, ma assunse l'aria più
modesta e rispose affettuosamente: "Caro mio, non
dimenticate che un giorno apparterrò alla Chiesa, e che
rifuggo da ogni mondanità. Quel fazzoletto, non mi era
stato affidato, lo aveva dimenticato da me un amico. Io
dovetti accettarlo per non compromettere lui e la dama che

ama. Quanto a me, io non ho né voglio avere amanti
seguendo in ciò il molto giudizioso esempio di Athos."
"Ma, che diamine! voi non siete abate, ma moschettiere!"
"Moschettiere 'ab interim', come dice il Cardinale,
moschettiere per forza, ma col cuore sono uomo di chiesa,
credetelo. Athos e Porthos per occuparmi, mi hanno fatto
entrare nei moschettieri. Pochi giorni prima ch'io fossi
ordinato sacerdote ebbi un piccolo incidente con... ma
questo non può interessarvi e vi faccio perdere un tempo
prezioso." "Al contrario, questo mi interessa molto"
esclamò d'Artagnan "e per il momento non ho nulla da
fare." "Ma io debbo dire ancora il breviario" rispose
Aramis, "e debbo comporre dei versi per la signora
d'Aiguillon, che me li ha chiesti; poi debbo passare in via
Saint-Honoré per comperare del rosso per la signora di
Chevreuse: come vedete, caro amico, se voi non avete
nulla da fare, io sono occupatissimo." Aramis tese
affettuosamente la mano al suo giovane compagno, e si
congedò da lui. Per quanto facesse, d'Artagnan non riuscì
a sapere nulla di più sui suoi nuovi amici. Egli quindi si
rassegnò a credere nel presente tutto quanto si diceva del
loro passato, nella speranza di ottenere informazioni più
sicure e ampie in avvenire. Frattanto considerò Athos
come un Achille, Porthos come un Ajace ed Aramis come
un Giuseppe. La vita dei quattro giovanotti trascorreva del
resto allegramente. Athos giocava e perdeva sempre.
Purtuttavia, non domandava mai un soldo in prestito ai suoi
amici sebbene la sua borsa fosse sempre a loro
disposizione. E allorché aveva giocato sulla parola, faceva

svegliare il suo creditore alle sei della mattina per pagargli
il debito del giorno prima. Porthos subiva degli alti e bassi;
allorché guadagnava era splendido e insolente, allorché
perdeva, spariva per qualche giorno e ricompariva col viso
pallido e lungo, ma con le tasche piene. In quanto ad
Aramis, non giocava mai. Egli era veramente il peggiore
moschettiere e il peggiore convitato che si potesse
immaginare. Aveva sempre bisogno di lavorare. Qualche
volta sul più bello di un pranzo, quando ciascuno, nel
trasporto del vino o nel calore della conversazione,
pensava che ci fossero ancora due o tre ore da trascorrere
a tavola, Aramis guardava l'orologio, si alzava con un
grazioso sorriso e salutava la compagnia per andare,
diceva, a consultare un teologo col quale aveva
appuntamento. Altre volte doveva tornare a casa per
scrivere una tesi, e pregava i suoi amici di non disturbarlo.
In questi casi Athos sorrideva di quel delizioso sorriso
melanconico che ben si addiceva alla nobiltà del suo volto,
e Porthos beveva affermando che Aramis non sarebbe
stato mai se non un povero parroco di villaggio. Planchet, il
servo di d'Artagnan, sopportò nobilmente la fortuna
capitatagli; riceveva trenta soldi al giorno, e per un mese
tornò a casa ogni giorno allegro come un uccellino e pieno
di affabilità verso il suo padrone. Ma quando il vento
contrario cominciò a soffiare nell'appartamento della via
dei Fossoyeurs, vale a dire quando le quaranta pistole di
Luigi Tredicesimo furono mangiate o press'a poco, egli
cominciò certe lamentele che Athos giudicò nauseabonde,
Porthos indecenti e Aramis ridicole. Athos consigliò quindi

a d'Artagnan di licenziare quell'imbecille, Porthos voleva
che prima lo si bastonasse a dovere e Aramis dichiarò che
un padrone non doveva sentire se non i complimenti che un
servo faceva di lui. "Ciò è facile" osservò d'Artagnan "per
voi, Athos, che vivete con Grimaud senza mai aprir bocca,
che non gli permettete di parlare e che per conseguenza
non udite mai da lui una parola mal detta, per voi, Porthos,
che conducete una vita lussuosa e siete come un dio per il
vostro Mousqueton, infine per voi, Aramis, che sempre
occupato nei vostri studi teologici, ispirate un profondo
rispetto al vostro servitore Bazin, uomo dolce e religioso;
ma io che non ho base né risorse, io che non sono
moschettiere o, quanto meno, guardia, che posso fare per
ispirare l'affezione, il terrore o il rispetto di Planchet?" "La
cosa è grave" risposero i tre amici; "è una questione che
riguarda l'intimità della casa; i domestici sono come le
donne; occorre metterli subito nei limiti in cui si vuole che
restino. Pensateci su." D'Artagnan ci pensò su e si decise
a bastonare Planchet di santa ragione in conto stipendi,
cosa che fu eseguita con la coscienza che il nostro
Guascone poneva in tutto ciò che faceva; dopo di che gli
proibì di lasciare il suo servizio senza permesso: "Perché"
disse "l'avvenire non può ingannarmi; io aspetto
infallibilmente tempi migliori. La tua fortuna è dunque sicura
se stai con me e io sono un troppo buon padrone per
permetterti di dare un calcio a questa fortuna accordandoti
il congedo che mi domandi". Questo modo d'agire
riscosse l'approvazione dei tre moschettieri. Planchet fu
anch'egli preso d'ammirazione e non parlo più di

andarsene. La vita dei quattro giovanotti era diventata
comune, d'Artagnan, che non aveva abitudini, dato che
arrivava dalla sua provincia e piombava in un mondo nuovo
per lui, prese quelle dei suoi amici. D'inverno si alzavano
verso le otto, d'estate verso le sei, e andavano a prendere
gli ordini dal signore di Tréville. D'Artagnan, quantunque
non fosse moschettiere, faceva servizio con una puntualità
commovente; era sempre di guardia perché teneva
sempre compagnia a quello dei suoi amici, che montava la
guardia. Tutti lo conoscevano al palazzo dei moschettieri e
ciascuno lo considerava un buon camerata; il signore di
Tréville, che lo aveva apprezzato dal primo momento,
aveva per lui grande affetto e lo raccomandava al Re con
insistenza. Dal canto loro, i tre moschettieri volevano molto
bene al loro giovane compagno. L'amicizia che univa quei
quattro uomini e il bisogno di vedersi tre o quattro volte al
giorno, sia per un duello, sia per affari, sia per divertirsi,
faceva si che corressero l'uno dietro l'altro come ombre; e
si incontravano sempre gli inseparabili che si cercavano
dal Lussemburgo alla piazza Saint-Sulpice, o dalla via del
Vieux-Colombier al Lussemburgo. Intanto, le promesse del
signor di Tréville seguivano il loro corso. Un bel giorno, il
Re ordinò al cavalier Des Essarts di prendere d'Artagnan
come cadetto nella sua compagnia di guardie. D'Artagnan
indossò sospirando l'uniforme delle guardie che, a costo di
dieci anni di vita, avrebbe voluto cambiare con quella del
moschettiere. Il signor di Tréville promise che questo
favore gli sarebbe stato concesso dopo due anni di
noviziato, noviziato che, d'altronde, avrebbe potuto essere

abbreviato, se si fosse presentata per d'Artagnan
l'occasione di rendere qualche servizio al Re o di fare
qualche azione segnalata. D'Artagnan si ritirò con questa
promessa, e il giorno dopo cominciò il suo servizio. Allora
furono Athos, Porthos e Aramis che montarono la guardia
con d'Artagnan allorché egli era di guardia. La compagnia
del cavalier Des Essarts guadagnò così quattro uomini
invece di uno, il giorno in cui accolse d'Artagnan.
Capitolo 8 UN INTRIGO DI CORTE

Frattanto le quaranta pistole di re Luigi Tredicesimo, come
tutte le cose del mondo, dopo aver avuto un inizio avevano
avuto una fine, e da quel momento i nostri quattro
compagni si erano trovati in strettezze. Sulle prime Athos
aveva sostenuto l'associazione coi propri denari. Porthos
gli era subentrato, e, grazie a una delle solite spartizioni
alle quali gli amici erano abituati, per circa quindici giorni
aveva fatto fronte ai bisogni di tutti; infine era arrivata la
volta di Aramis che aveva fatto il suo dovere di buona
grazia e ci era riuscito, così diceva, vendendo i suoi libri di
teologia e ricavandone alcune pistole. Si ricorse poi,
secondo il solito, al signor di Tréville che fece qualche
anticipo sulle loro paghe; ma questi anticipi non potevano
condurre lontano i nostri moschettieri che avevano molti
conti arretrati, e una guardia che non ne aveva ancora.
Quando s'accorsero di essere vicini alla povertà, i nostri

amici riuscirono a mettere insieme otto o dieci pistole che
Porthos giuocò. Disgraziatamente, non era in vena e perse
tutto più venticinque pistole sulla parola. Allora le strettezze
si cambiarono in angustia; si videro gli affamati seguiti dai
loro domestici, correre per il lungofiume e i corpi di
guardia, raccogliendo dai loro amici estranei al gruppo tutti
gli inviti a pranzo che poterono procurarsi; poiché, secondo
l'opinione di Aramis, durante la prosperità conveniva
invitare gente a destra e a manca per raccogliere qualche
pranzo nei momenti di carestia. Athos fu invitato a pranzo
quattro volte e portò seco ogni volta i suoi amici e i loro
servi. Porthos ebbe sei inviti e ne fece analogamente parte
ai camerati; Aramis otto. Era un uomo, come si era potuto
vedere, che faceva poco rumore ma molti fatti. Quanto a
d'Artagnan, che non conosceva ancora nessuno nella
capitale, fu invitato soltanto a una colazione a base di
cioccolata da un prete del suo paese e ad un pranzo da un
alfiere delle guardie. Egli condusse dal prete la sua armata
che gli divorò le provviste di due mesi e dall'alfiere, che
fece meraviglie; ma, come diceva Planchet, anche quando
si mangia molto, non si mangia che una volta. D'Artagnan
fu quindi umiliatissimo di non aver avuto che un pasto e
mezzo, dato che la cioccolata in casa del prete suo
compaesano non poteva contare che per un mezzo pasto,
da offrir ai suoi compagni in cambio dei festini che si erano
procurati Athos, Porthos e Aramis. Egli si credeva a carico
della società, dimenticando con la sua buona fede
giovanile di aver nutrito questa società per più di un mese
e il suo spirito preoccupato si mise a lavorare attivamente.

Pensò che quattro uomini giovani, coraggiosi,
intraprendenti e attivi dovevano avere ben altro scopo che
quello di passeggiare senza mèta, di prendere lezioni di
scherma e di fare burle più o meno spiritose. E infatti,
quattro uomini come loro, quattro uomini devoti l'un all'altro
dalla borsa alla vita, quattro uomini decisi a sostenersi
scambievolmente, a non arretrare mai, a compiere
isolatamente o insieme ciò che avevano risoluto in
comune; quattro braccia minaccianti i quattro punti
cardinali o, riunite, un sol punto, dovevano inevitabilmente,
sotterraneamente o in piena luce, servendosi di mine o di
trincee, dell'astuzia o della forza, aprirsi una strada verso la
mèta che volevano raggiungere, per quanto lontana e
difesa fosse. La sola cosa che stupiva d'Artagnan, era che
i suoi compagni non ci avessero pensato. Egli vi pensava
seriamente, scervellandosi per trovare una direzione a
questa forza unica moltiplicata per quattro e mediante la
quale non dubitava che, come la leva che cercava
Archimede, non si riuscisse a sollevare il mondo, quando
sentì battere piano alla porta. D'Artagnan svegliò Planchet
e gli ordinò di andare ad aprire. Questa frase: "D'Artagnan
svegliò Planchet" non deve indurre il lettore a pensare che
fosse notte o che il giorno non fosse ancora spuntato. No!
le quattro erano sonate da poco. Due ore prima, Planchet
era venuto a chiedere da desinare al suo padrone, il quale
gli aveva risposto, con il proverbio che "chi dorme, pranza".
E Planchet pranzava dormendo. Fu introdotto un uomo,
dall'apparenza assai semplice e che aveva l'aria di un
borghese. Come frutta al suo pranzo, Planchet avrebbe

desiderato ascoltare la conversazione; ma il borghese
dichiarò a d'Artagnan che ciò che aveva da dirgli era
importante e confidenziale, per cui desiderava rimanere a
quattr'occhi con lui. D'Artagnan congedò Planchet e fece
sedere il visitatore. Ci fu un momento di silenzio durante il
quale i due uomini si guardarono come per fare una
conoscenza preventiva, dopo di che d'Artagnan si inchinò
per significare che ascoltava. "Ho inteso parlare del signor
d'Artagnan come di un uomo molto coraggioso" disse lo
sconosciuto "e questa reputazione, di cui gode
giustamente, mi ha indotto a confidargli un segreto."
"Parlate, signore, parlate" disse d'Artagnan, che
istintivamente subodorò qualcosa di vantaggioso. Il
visitatore tacque ancora un attimo, poi continuò: "Mia
moglie è guardarobiera della regina ed è bella e saggia.
Sono tre anni che me l'hanno fatta sposare, sebbene non
possedesse gran che, perché il signor de La Porte,
portamantello della regina, è il suo padrino e la
protegge..." "E con questo?" chiese d'Artagnan. "Con
questo" riprese lo sconosciuto "con questo voglio dirvi che
mia moglie è stata rapita questa mattina mentre usciva
dalla sua stanza di lavoro." "E da chi è stata rapita?" "Non
ne so nulla, signore, ma ho qualche sospetto." "E chi
sospettate?" "Un uomo che la perseguita da lungo tempo."
"Diavolo!" "Ma se volete che vi dica ciò che penso,
signore" continuò lo sconosciuto "vi dirò che sono
persuaso che in tutto ciò si tratti più di politica che
d'amore." "Più di politica che d'amore?" fece d'Artagnan
con l'aria di riflettere. "E che cosa sospettate?" "Non so se

debbo dirvi ciò che sospetto..." "Signore, vi faccio
osservare che non vi chiedo assolutamente nulla. Siete voi
che siete venuto a trovarmi, che mi avete detto che avevate
da confidarmi un segreto. Fate dunque come vi pare, siete
ancora in tempo a ritirarvi." "No, signore, no; voi avete l'aria
di un onesto giovanotto e io avrò fiducia in voi. Credo
dunque che mia moglie non sia stata arrestata per i suoi
amori, ma a causa di quelli di una dama più grande di lei."
"Ah! ah! sarebbe forse a causa degli amori della signora di
Bois-Tracy?" fece d'Artagnan che voleva dimostrare al suo
interlocutore d'essere al corrente degli affari di corte." "Più
in alto, signore, più in alto." "Della signora d'Aiguillon?"
"Più in alto ancora." "Della signora di Chevreuse?" "Più in
alto, molto più in alto." "Della..." e d'Artagnan si fermò. "Sì,
signore" rispose a bassissima voce lo sconosciuto
spaventato. "E con chi?" "Con chi può essere se non col
duca di..." "Il duca di..." "Sì, signore!" continuò il visitatore
dando alla sua voce un'intonazione più sommessa ancora.
"Ma come sapete tutto questo voi?" "Come lo so?" "Sì,
come lo sapete? Per via di mezze confidenze, o... mi
capite?" "Lo so da mia moglie, signore, proprio da lei." "E
lei... da chi lo ha saputo?" Dal signor de La Porte. Non vi
ho detto che è la figlioccia del signor de La Porte, l'uomo di
fiducia della Regina! Ebbene, il signor de La Porte l'aveva
messa presso Sua Maestà perché la nostra povera regina
avesse almeno qualcuno di cui fidarsi, abbandonata com'è
dal Re, spiata com'è dal Cardinale, tradita com'è da tutti."
"Ah! ora comincio a capire" disse d'Artagnan. "Mia moglie
quattro giorni fa venne a vedermi, signore; io ho messo per

condizione ch'essa venisse a trovarmi due volte per
settimana, perché, come ho l'onore di dirvi, mia moglie mi
ama molto. Ebbene, essa è venuta e mi ha confidato che in
questo momento la Regina aveva dei grandi timori."
"Davvero?" "Sì, il Cardinale, a quanto pare, la perseguita
più che mai. Non può perdonarle la storia della Sarabanda.
Sapete la storia della Sarabanda[6]." "Perbacco, se la so!"
rispose d'Artagnan che non sapeva nulla, ma che voleva
aver l'aria di essere al corrente. "Di modo che ora non
agisce più soltanto per odio, ma per vendicarsi."
"Veramente?" "E la Regina crede..." "Che cosa crede la
Regina?" "Crede che sia stato scritto a monsignor duca di
Buckingham a nome suo." "A nome della Regina?" "Sì, per
farlo venire a Parigi e, una volta che sia a Parigi, attirarlo in
qualche tranello." "Diavolo! Ma in tutto questo che c'entra
vostra moglie, caro signore?" "La sua devozione per la
Regina è nota, e si vuole allontanarla dalla sua padrona, o
intimidirla per sapere i segreti di Sua Maestà, o cercare di
sedurla per servirsi di lei come di una spia." "E' probabile"
disse d'Artagnan "ma l'uomo che l'ha rapita, l'ho
conoscete?" "Vi ho detto che credo di conoscerlo."
"Sapete il suo nome?" "Non lo so; so solamente che è una
creatura del Cardinale, che è la sua anima dannata."
"L'avete visto?" "Sì, un giorno mia moglie me lo indico."
"Ha qualche segno particolare che possa farlo
riconoscere?" "Certo; è un signore altiero, di capelli neri,
tinta abbronzata, occhio penetrante, denti bianchi, con una
cicatrice alla tempia." "Una cicatrice alla tempia!" esclamò
d'Artagnan. "Ma è il mio uomo di Meung!" "Il vostro uomo

di Meung?" "Si, sì; ma ciò non fa nulla. No, m'inganno, ciò
semplifica molto la cosa, al contrario; se il vostro uomo è il
mio, farò in una volta sola due vendette, ecco tutto. Ma
dove trovarlo, quest'uomo?" "Non lo so." "Non avete alcuna
idea di dove abiti?" "Nessuna; un giorno che
riaccompagnai mia moglie al Louvre, egli vi entrava o ne
usciva, ed essa me lo indicò." "Diavolo! Diavolo!"
mormorò d'Artagnan "tutto ciò è molto vago; da chi avete
avuta notizia della sparizione di vostra moglie?" "Dal
signor de La Porte." "Vi ha dato qualche particolare?"
"Nessuno." "E non avete saputo nulla da qualcun altro?"
"Si, ho ricevuto..." "Che cosa?" "Non so se commetto una
grande imprudenza." "Ci risiamo. Tuttavia questa volta vi
farò osservare però che ora è un po' tardi per tornare
indietro." "Non indietreggio, perbacco!" esclamò lo
sconosciuto gridando per darsi coraggio. "D'altra parte,
parola di Bonacieux." "Vi chiamate Bonacieux?" lo
interruppe d'Artagnan. "E' il mio nome." "Dicevate dunque:
parola di Bonacieux... Scusate se vi ho interrotto; ma mi
sembrava che questo nome non mi fosse sconosciuto." "E'
possibile, signore. Sono il vostro padrone di casa." "Ah"
fece d'Artagnan alzandosi a metà e salutando "siete il mio
padrone?" "Si, signore. E siccome nei tre mesi dacché
abitate in casa mia, distratto senza dubbio dalle vostre
grandi occupazioni, avete dimenticato di pagarmi l'affitto,
siccome, dicevo, non vi ho importunato un solo istante, ho
pensato che mi sareste stato grato della mia delicatezza."
"E come, caro signor Bonacieux" riprese d'Artagnan
"credete che io vi sono riconoscente per il vostro modo di

agire e che, come vi ho detto, se posso esservi utile in
qualche cosa..." "Vi credo signore, vi credo e, come stavo
per dirvi, parola di Bonacieux, ho fiducia in voi." "Finite
dunque la narrazione cominciata." Il signor Bonacieux
trasse da una tasca una lettera e la porse a d'Artagnan.
"Una lettera!" fece il giovane. "Che ho ricevuto stamane."
D'Artagnan l'aprì e siccome la luce cominciava a calare, si
avvicinò alla finestra e l'altro lo seguì. Il moschettiere lesse:
"Non cercate vostra moglie; vi sarà resa quando non si
avrà più bisogno di lei. Se farete un solo passo per
ritrovarla, sarete perduto". "Ecco qualcosa di positivo" fece
d'Artagnan "ma, tutto sommato, non è che una minaccia."
"Sì, ma questa minaccia mi spaventa, signore; io non sono
un uomo di spada e ho paura della Bastiglia." "Uhm!" fece
d'Artagnan. "La Bastiglia non piace neppure a me. Se
invece non si trattasse che di un colpo di spada, il male
sarebbe poco." "Eppure, signore, avevo contato su voi, in
questa occasione." "Come mai?" "Vedendovi sempre
circondato da moschettieri dall'aria molto terribile, e
riconoscendo in questi moschettieri quelli del signor di
Tréville, nemici del Cardinale, avevo pensato che voi e i
vostri amici, aiutando la nostra povera Regina, sareste
stati felici di giocare nello stesso tempo un brutto tiro a Sua
Eminenza." "Certamente." "E poi avevo pensato che
dovendomi tre mesi d'affitto dei quali non vi ho mai
parlato..." "Sì, sì, questo me lo avete già detto, e io trovo
questa ragione eccellente." "Contando, inoltre, qualora voi
mi faceste l'onore di restare in casa mia, di non parlarvi
mai delle rate d'affitto avvenire..." "Benissimo." "E

aggiungete a ciò, se è necessario, che contavo di offrirvi
una cinquantina di pistole, qualora, contro ogni probabilità,
voi vi trovaste momentaneamente imbarazzato..." "Di bene
in meglio; ma voi siete dunque molto ricco, mio caro signor
Bonacieux!" "Sono agiato, signore, è la parola; ho
ammassato qualcosa come due o tremila scudi di rendita
nel commercio delle mercerie e investendo qualche
somma nell'ultimo viaggio del celebre navigatore Jean
Mocquet; di modo che, voi capite, signore... Ah! Ma..."
esclamò il signor di Bonacieux a un tratto. "Che c'è?"
chiese d'Artagnan. "Chi vedo." "Dove?" "Giù nella strada,
proprio in faccia alle vostre finestre, nel vano di quella
porta; un uomo avvolto in un mantello..." "E' lui!"
esclamarono ad una voce d'Artagnan e il suo padrone di
casa che avevano riconosciuto il loro uomo. "Ah! questa
volta non mi sfuggirai!" gridò d'Artagnan afferrando la
spada che sguainò precipitandosi fuori dall'appartamento.
Sulla scala incontrò Athos e Porthos che venivano a
trovarlo. Essi si tirarono da una parte, e d'Artagnan passò
come una freccia. "Dove corri in questo modo?" gli
gridarono insieme i due moschettieri. "L'uomo di Meung!"
rispose d'Artagnan. D'Artagnan aveva più di una volta
raccontato ai suoi amici la sua avventura con lo
sconosciuto e l'apparizione della bella viaggiatrice alla
quale sembrava che l'uomo avesse affidata un'importante
missiva. L'opinione di Athos era che d'Artagnan avesse
perduta la lettera nel parapiglia. Secondo lui, un
gentiluomo, e dal ritratto che d'Artagnan aveva fatto dello
sconosciuto, non poteva trattarsi che di un gentiluomo, non

poteva essere capace di una simile bassezza. Porthos non
aveva visto in tutto ciò che un semplice appuntamento
amoroso dato da una dama a un cavaliere o da un
cavaliere a una dama, che d'Artagnan e il suo cavallo giallo
erano venuti a turbare. Aramis aveva detto che questo
genere di cose erano misteriose e che era meglio non
approfondirle. Dalle poche parole di d'Artagnan,
compresero quindi di che si trattava, e siccome pensarono
che raggiungesse o no il suo uomo, egli sarebbe
certamente tornato a casa, continuarono a salire le scale.
Allorché entrarono nella camera di d'Artagnan, la camera
era vuota; il padrone di casa, temendo per il risultato
dell'incontro che senza dubbio stava per aver luogo tra il
giovanotto e lo sconosciuto, aveva, fedele all'esposizione
che egli stesso aveva fatto del suo carattere, giudicato
prudente eclissarsi.
Capitolo 9 SI DELINEA IL CARATTERE DI D'ARTAGNAN

Come Athos e Porthos avevano previsto, dopo mezz'ora
d'Artagnan rientrò. Anche questa volta l'uomo era sparito
come per incanto. D'Artagnan, con la spada in mano,
aveva corso per tutte le strade delle vicinanze, ma non
aveva trovato nessuno che somigliasse a colui che cercava
e aveva finito col fare quello che avrebbe dovuto fare
subito, era andato cioè a picchiare alla porta contro la
quale era appoggiato lo sconosciuto. Ma inutilmente aveva

fatto ricadere il battente dieci o dodici volte, nessuno aveva
risposto e i vicini che, attirati dal rumore, erano corsi sulle
porte o avevano messo il naso fuori dalle finestre, gli
avevano assicurato che quella casa, della quale,
d'altronde, tutte le aperture erano ermeticamente chiuse,
era completamente inabitata da più di sei mesi. Nel tempo
che d'Artagnan correva le strade e picchiava alle porte,
Aramis aveva raggiunto i compagni, in modo che quando
rincasò, d'Artagnan trovò la riunione al completo.
"Ebbene?" dissero insieme i tre moschettieri vedendo
entrare d'Artagnan con la fronte sudata e il volto sconvolto
dalla collera. "Ebbene!" esclamò gettando la spada sul
letto "bisogna che quell'uomo sia il diavolo in persona; è
sparito come un fantasma, un'ombra, uno spettro!"
"Credete alle sparizioni?" chiese Athos a Porthos. "Io non
credo che a ciò che vedo, e siccome non ho mai visto
apparizioni, non ci credo." "La Bibbia" disse Aramis "ci fa
obbligo di crederci: l'ombra di Samuele apparve a Saul; ed
è un articolo di fede che sarei spiacente di veder messo in
dubbio da Porthos." "In tutti i casi, diavolo o uomo, corpo
od ombra, illusione o realtà, quest'uomo è nato per la mia
dannazione; perché la sua fuga ci fa perdere un superbo
affare, signori, un affare nel quale avremmo guadagnato
cento pistole e forse più." "E come?" dissero ad una sola
voce Porthos e Aramis. In quanto ad Athos, fedele al suo
sistema di mutismo, si accontentò di interrogare
d'Artagnan con gli occhi. "Planchet" disse d'Artagnan al
suo domestico che in quel momento aveva introdotto la
testa per la porta socchiusa onde cercare di capire di che

si trattava "scendete dal padrone di casa e ditegli di
mandarci mezza dozzina di bottiglie di vino di Beaugency,
è quello che preferisco." "Ah! avete dunque credito aperto
col vostro padrone?" chiese Porthos. "Sì" rispose
d'Artagnan "a datare da oggi. E state sicuri che se il vino
sarà cattivo, gliene manderemo a chiedere dell'altro."
"Bisogna usare e non abusare" sentenziò Aramis. "Ho
sempre detto che d'Artagnan era il più intelligente fra noi"
fece Athos e, dopo aver emessa questa opinione, ricadde
nel suo solito mutismo. "Ma intanto diteci: che c'è di
nuovo?" chiese Porthos. "Sì, confidateci tutto, caro amico"
disse Aramis "a meno che l'onore di qualche dama non sia
implicato in questa confidenza, nel qual caso sarà meglio
che la teniate per voi." "State tranquillo" rispose d'Artagnan
"ciò che vi dirò non comprometterà l'onore di nessuno."
Dopo di che raccontò parola per parola ciò che era
avvenuto fra lui e il suo padrone di casa, e aggiunse come
colui che aveva rapito la moglie del brav'uomo altri non era
che lo sconosciuto con cui aveva litigato all'osteria del
Franc-Meunier. "L'affare non è cattivo" disse Athos dopo
aver gustato il vino da vero conoscitore e averne approvato
la bontà con un cenno "da questo brav'uomo potremo
avere certamente cinquanta o sessanta pistole. Ma resta a
sapersi se valga la pena di rischiare quattro teste per
cinquanta o sessanta pistole." "Ma tenete presente"
esclamò d'Artagnan "che in questa faccenda v'è di mezzo
una donna, una donna rapita, certo minacciata, forse
torturata, e tutto ciò perché è fedele alla sua padrona!"
"State in guardia d'Artagnan, state in guardia" disse

Aramis "secondo me, voi vi riscaldate un po' troppo per la
signora Bonacieux. La donna è stata creata per la nostra
perdizione, e da lei provengono tutti i nostri mali." A questa
sentenza, Athos aggrottò le sopracciglia e si morse le
labbra. "Non è per la signora Bonacieux che mi
preoccupo" disse d'Artagnan "ma per la Regina che il Re
abbandona, il Cardinale perseguita, e che vede cadere
l'una dopo l'altra le teste di tutti i suoi amici." "Perché
dunque ama ciò che noi detestiamo di più al mondo: gli
Spagnuoli e gli Inglesi?" "La Spagna è la sua patria"
rispose d'Artagnan "ed è ben naturale che ami gli
Spagnuoli che sono figli della sua stessa terra. In quanto al
secondo rimprovero che le fate, ho inteso dire che essa
amava non già gli inglesi, ma un inglese." "E in verità"
disse Athos "bisogna confessare che quell'inglese era ben
degno di essere amato. Non ho mai visto un uomo più
distinto!" "Senza contare che veste come nessun altro al
mondo" disse Porthos. "Ero al Louvre il giorno in cui
seminò le sue perle e, in fede mia!, ne raccolsi due che
vendetti a dieci pistole l'una. E tu, Aramis, lo conosci?"
"Non meno bene di voi, signori, perché ero fra quelli che
l'arrestarono nel giardino di Amiens[7], dove mi aveva fatto
entrare il signore di Putange, lo scudiero della Regina. A
quell'epoca ero in seminario, e la faccenda mi parve
crudele per il Re." "Il che non toglie" disse d'Artagnan "che
se sapessi dov'è il duca di Buckingham, lo andrei a
prendere per mano e lo condurrei dalla Regina non
foss'altro che per far arrabbiare il Cardinale; perché il
nostro vero, il nostro solo, il nostro eterno nemico, signori,

è il Cardinale, e confesso che arrischierei volentieri la testa
per trovar modo di giocargli qualche tiro crudele." "E"
riprese Athos "il merciaio vi ha detto che la Regina era
persuasa che Buckingham sia stato fatto venire mediante
una lettera falsa?" "Lo teme." "Aspettate" disse Aramis.
"Che cosa?" domandò Porthos. "Non ci badate; cerco di
ricordarmi certe circostanze." "Ora sono convinto" disse
d'Artagnan "che la scomparsa della guardarobiera della
Regina si ricollega agli avvenimenti di cui parliamo, e forse
alla presenza di Buckingham a Parigi." "Quante idee ha il
Guascone!" disse ammirato Porthos. "Mi piace sentirlo
parlare" aggiunse Athos "il suo dialetto mi diverte."
"Signori" riprese Aramis "ascoltatemi." "Ti ascoltiamo,
Aramis" dissero a una voce i tre amici. "Ieri ero da un
sapiente dottore in teologia che qualche volta vado a
consultare per i miei studi..." Athos sorrise. "Abita in un
rione deserto" continuò Aramis "poiché i suoi gusti e la sua
professione esigono ciò. Ora, nel momento in cui uscivo
dalla sua casa..." "Ebbene" chiesero i suoi uditori "nel
momento in cui uscivate da casa sua?..." Aramis parve
fare uno sforzo su se stesso come un uomo che, mentre
sta mentendo sfacciatamente, si vede arrestare da un
ostacolo imprevisto; ma poiché gli occhi dei suoi
compagni erano fissi su di lui, e le loro orecchie
attendevano spalancate, non v'era modo di arretrare. "Quel
dottore ha una nipote" continuò Aramis. "Ah! c'è una
nipote?" interruppe Porthos. "Rispettabilissima" disse
Aramis. I tre amici scoppiarono a ridere. "Se ridete e se
non ci credete" riprese Aramis "non saprete nulla." "Siamo

creduli come Maomettani e muti come catafalchi" disse
Athos. "Dunque continuo" riprese Aramis; "questa nipote
va di tanto in tanto da suo zio e ieri appunto, per
combinazione, c'era contemporaneamente a me, per cui
dovetti offrirle di accompagnarla sino alla sua vettura." "Ah!
la nipote del dottore ha una carrozza!" interruppe Porthos
che tra gli altri difetti aveva quello di non saper star zitto
"bella conoscenza, amico mio!" "Porthos" riprese Aramis
"vi ho già fatto osservare in altre circostanze che siete
troppo indiscreto e che ciò vi nuocerà con le donne."
"Signori, signori" gridò d'Artagnan che intravedeva
l'essenziale dell'avventura "la cosa è seria; cerchiamo
dunque di non scherzare, se è possibile. Dite Aramis,
dite." "A un tratto un uomo grande, bruno, dall'aspetto di
gentiluomo... sul tipo del vostro, d'Artagnan." "Forse lo
stesso." "E' possibile" continuò Aramis "si avvicina a me,
accompagnato da cinque o sei uomini che lo seguivano a
dieci passi di distanza e col tono più gentile di questo
mondo mi disse: 'Signor duca, e voi signora' aggiunse
rivolgendosi alla dama che avevo sotto il braccio..." "Alla
nipote del dottore?" "Silenzio, Porthos" disse Athos "siete
insopportabile." "Siate tanto cortesi da salire in questa
carrozza e senza far resistenza, senza il minimo rumore."
"Vi aveva preso per Buckingham!" esclamò d'Artagnan.
"Lo credo" rispose Aramis. "Ma quella signora" disse
Porthos. "L'aveva scambiata per la Regina" disse
d'Artagnan. "Appunto" rispose Aramis. "Questo Guascone
è un diavolo!" esclamò Athos "non gli sfugge nulla." "Sta di
fatto" disse Porthos "che Aramis è della statura e ha

qualche rassomiglianza col bel duca; ma mi sembra che il
suo abito da moschettiere..." "Avevo un enorme mantello"
disse Aramis. "Nel mese di luglio, diavolo!" fece Porthos.
"Il dottore teme dunque che qualcuno ti riconosca?"
"Capisco ancora che la spia si sia lasciata trarre in
inganno dalla tua figura" disse Athos "ma il viso..." "Avevo
un cappello grandissimo" disse Aramis. "Oh, Dio mio,
quante precauzioni per studiare teologia!" esclamò
Porthos. "Signori, signori" disse d'Artagnan "non perdiamo
tempo in chiacchiere; andiamocene ognuno per conto
nostro a cercare la moglie del merciaio; la chiave
dell'intrigo è lei." "Una donna di così infima condizione!"
fece Porthos con mossa sprezzante. "E' la figlioccia di La
Porte, il cameriere segreto della Regina. Non ve l'ho già
detto, signori? E, d'altronde, si tratta forse di un calcolo da
parte di sua Maestà, di cercare un appoggio così in basso.
Gli alti papaveri si vedono da lontano e il Cardinale ha
ottima vista." "Ebbene" disse Porthos "stabilite prima il
prezzo con il merciaio, e un buon prezzo." "E' inutile" disse
d'Artagnan "credo che se lui non ci paga, saremo ben
pagati da altri." In quel momento un rumore di passi
affrettati si udì per le scale, la porta si aprì con fracasso e
l'infelice merciaio si slanciò nella camera in cui si teneva il
consiglio. "Ah! Signori, signori!" esclamò "salvatemi in
nome di Dio! Ci sono quattro uomini che vengono per
arrestarmi. Salvatemi. Salvatemi!" Porthos e Aramis si
alzarono. "Un momento" esclamò d'Artagnan, facendo
segno di ricacciare nel fodero le spade sfoderate a metà
"un momento, in questo caso è più necessaria la prudenza

che il coraggio." "Tuttavia" esclamò Porthos "non
possiamo lasciare..." "Lasciate fare a d'Artagnan" disse
Athos "è, lo ripeto, il più intelligente fra noi, e per mio conto
dichiaro di obbedirgli. Fa' ciò che vuoi, d'Artagnan." In quel
momento quattro guardie apparvero sulla porta
dell'anticamera e vedendo quattro moschettieri in piedi con
la spada al lato, esitarono ad avanzare. "Entrate, signori,
entrate" gridò d'Artagnan "qui siete in casa mia e noi
siamo tutti fedeli servitori del Re e di monsignor
Cardinale." "Allora, signori, voi non vi opponete
all'esecuzione degli ordini ricevuti?" domandò quello che
pareva il capo della squadra. "Al contrario, signori, anzi
siamo pronti ad aiutarvi se ce ne sarà bisogno." Ma che
cosa dice" mormorò Porthos. "Sei uno sciocco" disse
Athos "sta' zitto." "Eppure mi avevate promesso..."
sussurrò il povero merciaio. "Non possiamo salvarvi che
restando liberi" rispose in fretta e a bassa voce d'Artagnan
"e se facciamo vedere di volervi aiutare, ci arresteranno
insieme con voi." "Però, mi sembra..." "Entrate, signori,
entrate!" disse forte d'Artagnan "non ho nessuna ragione
per difendere il signore. L'ho visto oggi per la prima volta, e
in quale occasione ve lo dirà egli stesso; è venuto a
chiedermi il denaro dell'affitto. E' vero, signor Bonacieux?
Rispondete!" "E' la pura verità" esclamò il merciaio "ma il
signore non vi dice..." "Non parlate di me, non parlate dei
miei amici, e, soprattutto, della Regina, o voi perdereste
tutti senza salvarvi. Andate, signori, conducete con voi
quest'uomo!" E d'Artagnan spinse il merciaio sbalordito fra
le mani delle guardie, dicendogli: "Voi siete un briccone,

mio caro; venite a chiedere del denaro a me, a un
moschettiere! In prigione, signori, ancora una volta,
portatelo in prigione, e tenetelo sotto chiave il più a lungo
possibile; ciò mi darà il tempo di pagarlo." Gli sbirri si
profusero in ringraziamenti e portarono via la loro preda.
Nel momento in cui scendevano le scale, d'Artagnan batté
sulla spalla del capo: "Non berremo alla nostra reciproca
salute?" disse riempiendo due bicchieri col vino di
Beaugency dovuto alla generosità del signor Bonacieux.
"Sarà un onore per me" disse lo sbirro "accetto con
riconoscenza." "Dunque alla vostra salute, signor... come
vi chiamate?" "Boisnerard." "Signor Boisnerard!" "Alla
vostra, signor mio: e, a vostra volta, come vi chiamate?"
"D'Artagnan." "Alla vostra, signor d'Artagnan!" "E
soprattutto a quella" gridò d'Artagnan come trasportato
dall'entusiasmo "del Re e di monsignor Cardinale." Il capo
degli sbirri avrebbe forse dubitato della sincerità di
d'Artagnan se il vino fosse stato cattivo, ma siccome era
ottimo, non ebbe dubbi. "Ma che razza di porcheria avete
combinato?" disse Porthos quando l''alguazil' in capo ebbe
raggiunto i suoi compagni, e i quattro amici si trovarono
soli. "Vergogna! Quattro moschettieri lasciare arrestare in
mezzo a loro un disgraziato che grida aiuto! Un gentiluomo
trincare con uno sbirro!" "Porthos" disse Aramis "Athos ti
ha già detto che sei uno sciocco e io la penso come lui.
D'Artagnan, sei un grande uomo, e quando avrai il posto
del signor di Tréville vorrai proteggermi, spero, e farmi
avere un'abbazia." "Non ci capisco più nulla" disse
Porthos; "voi approvate ciò che d'Artagnan ha fatto?"

"Perbacco se lo approvo" disse Athos "non solo approvo
ciò che ha fatto, ma me ne congratulo con lui." "E ora,
signori" concluse d'Artagnan senza perder tempo a
spiegare a Porthos il suo modo di agire "tutti per uno e uno
per tutti, è questa la nostra divisa, non è vero?" "Però..."
disse Porthos. "Stendi la mano e giura!" gridarono insieme
Athos e Aramis. Vinto dall'esempio, ma brontolando piano,
Porthos stese la mano, e i quattro amici ripeterono ad una
voce la formula dettata da d'Artagnan: "Tutti per uno, uno
per tutti." "Benissimo; e ora, ognuno a casa propria" disse
d'Artagnan come se nella sua vita non avesse fatto altro
che comandare "e state attenti perché da questo momento
siamo alle prese col Cardinale."
Capitolo 10 UNA TRAPPOLA DEL DICIASSETTESIMO
SECOLO

L'invenzione della trappola non è cosa dei nostri giorni; dal
momento che le società, formandosi, ebbero inventata una
polizia qualsiasi, questa, a sua volta, inventò le trappole.
Ma siccome non tutti i nostri lettori hanno dimestichezza col
gergo di via Gerusalemme[8], e poiché è la prima volta da
che scriviamo - il che vuol dire una quindicina d'anni - che
ci serviamo di questa parola, in questo senso, conviene
spiegar loro che cosa sia una trappola. Quando, in una
casa qualunque, viene arrestato un individuo sospettato di
un delitto qualsiasi, l'arresto è tenuto segreto; si

nascondono quattro o cinque uomini all'agguato
nell'anticamera, Si apre la porta di casa a tutti coloro che
bussano e la si richiude alle loro spalle; in questo modo,
nel giro di due o tre giorni, si hanno in mano tutti o quasi
tutti i familiari della casa. Ecco che cos'è una trappola.
Dell'appartamento di mastro Bonacieux si fece dunque una
trappola, e chiunque apparve fu preso e interrogato dalle
genti del Cardinale. Naturalmente, siccome un'entrata
speciale conduceva al primo piano abitato da d'Artagnan,
coloro che andavano a far visita a quest'ultimo non
venivano minimamente inquietati. D'altra parte da lui non
andavano che i moschettieri; questi, ciascuno per conto
proprio, si erano messi alla ricerca della scomparsa, ma
non avevano trovato nulla e nulla avevano scoperto. Athos
aveva interrogato persino il signor di Tréville, e la cosa
aveva assai meravigliato il capitano che ben conosceva il
mutismo del bravo moschettiere. Ma il signor di Tréville non
poté dire se non che l'ultima volta che aveva visto insieme il
Cardinale, il Re e la Regina, il Cardinale aveva l'aria
preoccupata, il Re era inquieto e la Regina aveva gli occhi
rossi, segno evidente che aveva vegliato o pianto.
Quest'ultima circostanza non lo aveva meravigliato troppo
dato che, dal suo matrimonio in poi, la Regina vegliava e
piangeva molto. Ad ogni modo, il signor di Tréville
raccomandò molto ad Athos il servizio del Re e soprattutto
quello della Regina, pregandolo di fare la stessa
raccomandazione ai suoi camerati. Quanto a d'Artagnan,
non usciva più di casa perché aveva convertito la sua
camera in osservatorio. Dalle finestre vedeva arrivare

quelli che andavano a farsi prendere; poi, avendo tolto una
piastrella dal pavimento e avendone forato lo spessore,
così che un semplice soffitto lo separava ormai dalla
camera sottostante nella quale si facevano gli interrogatori,
egli ascoltava tutto ciò che avveniva tra gli inquisitori e gli
accusati. Gli interrogatori, preceduti sempre da una
minuziosa perquisizione operata sulla persona
dell'arrestato, erano presso a poco sempre gli stessi: "La
signora Bonacieux vi ha dato qualcosa da portare a suo
marito o a qualcun altro?" "Il signor Bonacieux vi ha dato
qualcosa per sua moglie o per qualcun altro?" "L'una o
l'altro vi hanno fatta qualche confidenza a voce?" "Se
sapessero qualche cosa non farebbero queste domande"
pensava d'Artagnan. "Ma che cosa cercavano di sapere?
Se il duca di Buckingham sia a Parigi e se non abbia avuto
o debba avere qualche incontro con la Regina?"
D'Artagnan si fermò a questa idea, perché, dopo ciò che
aveva inteso, la cosa poteva essere probabile. Frattanto la
trappola era continuamente in azione e la vigilanza di
d'Artagnan non aveva soste. La sera del giorno seguente a
quello dell'arresto del povero signor Bonacieux, dopo che
Athos lo ebbe lasciato per recarsi dal signor di Tréville, e
mentre Planchet, che non aveva ancora rifatto il letto,
benché fossero già suonate le nove, si metteva al lavoro, si
udì bussare alla porta di strada; subito, la porta si aprì e si
richiuse; qualcuno era venuto a farsi prendere in trappola.
D'Artagnan si slanciò verso il punto in cui il pavimento era
stato forato, si sdraiò ventre a terra e stette in ascolto. Si
udirono delle grida, poi dei gemiti che qualcuno cercava di

soffocare. Evidentemente, non si trattava di uno dei soliti
interrogatori. "Diavolo!" si disse d'Artagnan "mi sembra
una voce di donna: la frugano, resiste, le fanno violenza!
Miserabili!" E d'Artagnan, nonostante la sua prudenza,
doveva fare i più grandi sforzi per non intervenire nella
scena che si svolgeva sotto di lui. "Vi dico che sono la
padrona di casa, signori; vi dico che sono la signora
Bonacieux e sono al servizio della Regina" esclamò la
disgraziata donna. "La signora Bonacieux" mormorò
d'Artagnan; "sarei forse così fortunato da aver trovato ciò
che tutti stanno cercando?" "Aspettavamo proprio voi"
ripresero gli inquisitori. La voce femminile divenne sempre
più soffocata: un'agitazione tumultuosa si ripercosse nelle
pareti. La vittima resisteva, come può resistere una donna
a quattro uomini. "Scusate, signori, scu..." mormorò
ancora la voce, poi non si intesero che suoni inarticolati.
"La imbavagliano, la trascineranno via" esclamò
d'Artagnan rizzandosi di scatto. "La mia spada, ah, eccola.
Planchet!" "Signore?" "Corri a cercare Athos, Porthos e
Aramis. L'uno dei tre sarà certamente in casa, forse
saranno rincasati tutti e tre. Prendano le loro armi e
vengano di corsa. Ah! ora me ne ricordo, Athos è dal
signor di Tréville." "Ma che fate, signore, dove andate?"
"Scendo dalla finestra" esclamò d'Artagnan "per arrivare
più presto; tu rimetti a posto la piastrella, spazza il
pavimento, esci dalla porta e corri dove ti ho detto."
"Signore, signore, vi ucciderete!" gridò Planchet. "Sta'
zitto, imbecille" disse d'Artagnan, e, attaccandosi con la
mano allo sporto della finestra, si lasciò cadere dal primo

piano, che fortunatamente non era molto alto, senza
neppure farsi una graffiatura. Dopo di che andò subito a
bussare alla porta mormorando: "A mia volta vado a farmi
prendere in trappola, ma disgraziati i gatti che avranno a
che fare con questo topo." Non appena il battente risonò
sotto la mano vigorosa del giovanotto, il tumulto cessò, dei
passi si avvicinarono, la porta si aprì e d'Artagnan, con la
spada sguainata, si slanciò nell'appartamento di padron
Bonacieux la cui porta, mossa cautamente da una molla, si
richiuse da sé alle sue spalle. Allora, coloro che abitavano
ancora la disgraziata casa di Bonacieux e i vicini più
prossimi udirono alte grida, un confuso trepestìo, un
cozzare di spade e un prolungato rumore di mobili. Poi, un
momento dopo, coloro che, sorpresi da questi rumori, si
erano affacciati alla finestra per conoscerne la causa,
poterono vedere la porta riaprirsi e quattro uomini vestiti di
nero uscirne o meglio involarsi come corvi spaventati,
lasciando a terra e agli angoli qualche penna delle loro ali,
vale a dire qualche brandello dei loro abiti e qualche pezzo
dei loro mantelli. D'Artagnan aveva vinto senza troppa
fatica perché uno solo degli sbirri era armato e anche
questo non si era difeso che per la forma. E' vero che gli
altri tre avevano cercato di accoppare il giovanotto con le
sedie, i panchetti e le stoviglie; ma due o tre graffiature
fatte dallo spadone del Guascone erano bastate a
spaventarli. Dieci minuti erano stati più che sufficienti per
sconfiggerli e d'Artagnan era rimasto padrone del campo
di battaglia. I vicini, che avevano aperto le finestre, col
sangue freddo peculiare ai Parigini che vivevano in quei

tempi di sommosse e di risse perpetue, le richiusero non
appena ebbero visto fuggire i quattro uomini neri: il loro
istinto li avvertiva che per il momento tutto era finito. D'altra
parte era ormai tardi e nel quartiere del Lussemburgo ci si
coricava assai di buon'ora. D'Artagnan, rimasto solo con la
signora Bonacieux, si volse verso di lei; la poveretta era
caduta riversa su una poltrona ed era semisvenuta.
D'Artagnan l'osservò con una rapida occhiata. Era una
graziosa donnina fra i venticinque e i ventisei anni, bruna,
con occhi azzurri, un naso leggermente voltato in sù, denti
magnifici, un colorito misto di gigli e di rose. Qui, tuttavia, si
arrestavano i segni che avrebbero potuto farla confondere
con una signora. Le mani erano bianche, ma prive di
finezza, i piedi non erano sicuramente quelli di una gran
dama. Per fortuna, d'Artagnan non era ancora giunto a
preoccuparsi di particolari di questo genere. Mentre stava
esaminando la signora Bonacieux, ed era giunto ai piedi,
come s'è detto, egli vide a terra un fine fazzoletto di batista;
lo raccolse, secondo la sua abitudine, e in un angolo di
esso scorse lo stemma e le stesse cifre del fazzoletto che
per poco non era stato la causa di un duello fra lui e
Aramis. Da allora d'Artagnan diffidava dei fazzoletti
stemmati, rimise quindi quello che aveva raccolto nelle
tasche della signora Bonacieux e non fiatò. In quel mentre
la signora Bonacieux riprendeva i sensi. Aprì gli occhi, si
guardò intorno con terrore e vide la camera vuota e il suo
salvatore solo con lei. Sorrise e gli tese le mani. Il suo
sorriso era affascinante. "Ah, signore!" disse "voi mi avete
salvato! Permettetemi di ringraziarvi." "Signora" disse

d'Artagnan "ho fatto soltanto ciò che al mio posto avrebbe
fatto qualsiasi gentiluomo; non mi dovete dunque nessun
ringraziamento." "Non è così che la penso, e spero
dimostrarvi che non avete aiutato un'ingrata. Ma che cosa
volevano da me quegli uomini, che lì per lì ho preso per dei
ladri? E perché il signor Bonacieux non è qui?" "Signora,
quegli uomini erano ben più pericolosi che dei semplici
ladri, giacché si tratta di agenti del Cardinale. Quanto al
signor Bonacieux, vostro marito, non è qui perché ieri è
stato arrestato e portato alla Bastiglia." "Mio marito alla
Bastiglia!" esclamò la signora Bonacieux. "Oh! mio Dio!
che cosa ha dunque fatto? povero e caro uomo! Lui,
l'innocenza in persona!" E qualche cosa di simile a un
sorriso spuntò sul viso ancora spaventato della giovane
donna. "Che ha fatto, signora?" ripeté d'Artagnan. "Credo
che l'unico suo delitto sia quello di avere la fortuna e la
sciagura d'esservi marito." "Signore, voi dunque sapete..."
"So che siete stata rapita, signora." "E sapete da chi? lo
sapete? Oh! se lo sapete, ditemelo." "Da un uomo fra i
quaranta e quarantacinque anni, dai capelli neri, dalla
carnagione bruna e con una cicatrice sulla tempia sinistra."
"E' lui! E' lui! Ditemi il suo nome!" "Il suo nome? E' proprio
quello che non so!" "E mio marito sapeva che ero stata
rapita?" "Ne era stato avvertito da una lettera scrittagli
dallo stesso rapitore." "E" chiese la signora con imbarazzo
"supponeva la ragione di questo fatto?" "Lo attribuiva,
credo, a motivi politici." "Anch'io temevo questo, ed ora la
penso come lui. Cosicché quel caro Bonacieux, non ha
dubitato di me, neppure per un attimo..." "Oh, al contrario!

era troppo orgoglioso della vostra onestà e del vostro
amore!" Un secondo quasi impercettibile sorriso sfiorò le
rosse labbra della bella giovane. "Ma" continuò d'Artagnan
"come avete potuto fuggire?" "Ho approfittato di un
momento in cui mi lasciarono sola, e poiché da stamane
sapevo che cosa pensare del mio rapimento, aiutandomi
con le mie lenzuola, sono fuggita dalla finestra. Allora,
credendo che mio marito fosse in casa, sono corsa qui."
"Per mettervi sotto la sua protezione?" "Oh! no! povero
caro uomo! So che è incapace di difendermi; ma siccome
poteva ugualmente essermi utile per un'altra cosa, volevo
prevenirlo..." "Prevenirlo di che?" "Questo non è un
segreto mio e non posso quindi parlarvene." "D'altronde"
disse d'Artagnan "(scusatemi, signora, se pur essendo una
guardia, vi richiamo alla prudenza), d'altronde, credo che
questo non sia luogo adatto per farsi delle confidenze. Gli
uomini che ho fatto fuggire torneranno con un rinforzo e se
ci trovano ancora qui, siamo perduti. Ho già fatto avvertire
tre amici miei, ma chissà se li avranno trovati in casa!"
"Oh, sì, avete ragione" esclamò la signora Bonacieux,
"fuggiamo, mettiamoci in salvo!" E così dicendo, passò il
suo braccio sotto quello di d'Artagnan e lo trascinò verso
l'uscita. "Ma dove fuggire? dove porci in salvo?" chiese il
Guascone. "Cominciamo con l'allontanarci da questa casa,
poi si vedrà." E i due giovani, senza neppure chiudere la
porta di casa, percorsero rapidamente via dei Fossoyeurs,
via Fossés-Monsieur-le Prince e non si fermarono che a
piazza San Sulpizio. "E ora, che facciamo?" chiese
d'Artagnan "dove volete che vi conduca?" "Vi confesso che

sono imbarazzata a rispondervi" disse la signora
Bonacieux. "Volevo far avvertire, per mezzo di mio marito,
il signor de La Porte e sapere da lui con precisione che
cosa era successo al Louvre in questi ultimi tre giorni e se
potevo recarmi là senza pericolo." "Ma io" disse
d'Artagnan "io posso andare a prevenire il signor de La
Porte." "Certo; ma vi è un ostacolo a ciò. Ed è che il signor
Bonacieux è conosciuto al Louvre e potrebbe entrarvi,
mentre voi non siete conosciuto e sarete fermato alla
porta." "Già" disse d'Artagnan "ma ci sarà anche a qualche
porticina del Louvre un portiere che vi sia devoto e che
grazie e una parola d'ordine..." La signora Bonacieux
guardò fissamente il giovanotto: "E se vi dico la parola
d'ordine" disse "saprete dimenticarla non appena ve ne
sarete servito?" "Sulla mia parola d'onore e in fede di
gentiluomo!" esclamò d'Artagnan con un accento sulla
sincerità del quale era difficile ingannarsi. "Ebbene, vi
credo; avete l'aria di un bravo ragazzo, e forse la vostra
fortuna può essere il premio della vostra devozione." "Tutto
quanto potrò fare per difendere il Re e far cosa gradita alla
Regina, lo farò senza miraggi di fortuna" disse d'Artagnan
"disponete dunque di me come di un amico devoto." "Ma
nel frattempo, dove mi metterete?" "Non avete nessuno
presso cui rifugiarvi finché il signor de La Porte non venga
a prendervi?" "No, non voglio fidarmi di nessuno."
"Aspettate" disse d'Artagnan. "Siamo alla porta di Athos.
Proprio così." "Chi è questo Athos?" "Uno dei miei amici."
"Ma se è in casa e mi vede?" "Non è in casa; d'altronde vi
chiuderò nell'appartamento e prenderò la chiave con me."

"E se ritorna?" "Non tornerà. Ma in ogni caso gli diranno
che ho portato con me una donna e che questa donna è in
casa sua." "Tutto questo mi comprometterà terribilmente,
ve ne rendete conto?" "Che ve ne importa? Non siete
conosciuta e poi, noi siamo in una di quelle situazioni nelle
quali bisogna passar sopra alle convenienze." "Ebbene
andiamo dal vostro amico. Dove abita?" "Via Féroux, a
due passi da qui." "Andiamo." E insieme ripresero la
corsa. Come d'Artagnan aveva previsto, Athos non c'era:
egli prese la chiave che il portiere era solito consegnargli
come a un amico di casa, salì le scale e fece entrare la
signora Bonacieux nel piccolo appartamento che noi già
conosciamo. "Siete in casa vostra" disse; "chiudete la
porta dal di dentro e non aprite a nessuno, a meno che non
udiate picchiare tre colpi in questo modo" ed egli bussò tre
volte: due colpi vicinissimi e forti e un colpo più spaziato
dagli altri e più leggero." "Va bene" disse la signora
Bonacieux "ed ora vi darò le mie istruzioni." "Ascolto."
"Presentatevi alla porticina del Louvre in via della Scala e
chiedete di Germano." "Bene; e poi?" "Egli vi domanderà
che volete, e voi gli risponderete con queste parole: Tours
e Bruxelles. Subito si porrà ai vostri ordini." "E che cosa gli
ordinerò?" "Di andare a chiamare il signor de La Porte, il
cameriere della Regina." "E quando sarà andato a
chiamare il signor de La Porte e questo sarà venuto?" "Lo
manderete qui." "Va bene; ma dove e come vi rivedrò?"
"Ci tenete molto a rivedermi?" "Certo." "Ebbene, lasciate a
me la cura di ciò e state tranquillo!" "Conto sulla vostra
parola." "Contateci." D'Artagnan salutò la signora

Bonacieux gettandole lo sguardo più innamorato che gli fu
possibile di concentrare sulla sua deliziosa personcina, e
mentre scendeva le scale udì chiudere la porta a doppia
mandata dietro di sé. In due salti fu al Louvre; sonavano le
dieci ch'egli entrava dalla porticina di via della Scala. Tutti
gli avvenimenti che abbiamo narrato si erano svolti in
mezz'ora. Tutto andò come aveva previsto la signora
Bonacieux. Alla parola d'ordine, Germano s'inchinò; dieci
minuti dopo, La Porte era nello stanzino del portinaio; in
due parole il giovanotto lo mise al corrente degli
avvenimenti e gli disse dov'era rifugiata la signora
Bonacieux. La Porte si assicurò per due volte
dell'esattezza dell'indirizzo e partì di corsa. Ma non aveva
fatto dieci passi che ritornò e disse a d'Artagnan:
"Giovanotto, volete un consiglio?" "Quale?" "Voi potreste
avere qualche noia per ciò che è successo." "Credete?"
"Certo. Avete qualche amico che abbia un orologio che
ritarda?" "Perché?" "Andate da lui immediatamente,
affinché possa testimoniare che alle nove e mezzo eravate
da lui. I giudici chiamano ciò un alibi." D'Artagnan trovò il
consiglio prudente e, volando più che correndo, andò dal
signor di Tréville; ma invece di fermarsi in anticamera
come tutti, chiese il permesso di entrare direttamente nel
suo studio; d'Artagnan era ormai di casa, e lo lasciarono
entrare senza far difficoltà. Il cameriere andò poi ad
avvertire il signor di Tréville che il suo giovane compatriota,
avendo qualche cosa di urgente da dirgli, sollecitava
un'udienza particolare. Cinque minuti dopo, il signor di
Tréville domandava a d'Artagnan che cosa potesse fare

per lui e perché si presentava a ora così tarda. "Scusate
signore" disse d'Artagnan che aveva approfittato del
momento in cui era rimasto solo per far retrocedere
l'orologio di tre quarti d'ora "ma credevo, visto che sono
solamente le nove e venticinque, d'essere ancora in tempo
per presentarmi a casa vostra." "Le nove e venticinque!"
esclamò il signor di Tréville guardando la pendola "ma è
impossibile!" "Eppure il vostro stesso orologio ne fa fede!"
rispose d'Artagnan. "E' vero" disse il signor di Tréville "ma
avrei giurato che fosse assai più tardi! Ebbene, ditemi che
desiderate." Allora d'Artagnan raccontò al signor di Tréville
una lunga storia a proposito della Regina. Gli espresse i
timori che aveva concepito per Sua Maestà, gli raccontò
ciò che aveva udito raccontare dei disegni del Cardinale
riguardo a Buckingham, e tutto ciò con una tranquillità e
una faccia tosta che convinsero tanto più il signor di
Tréville, in quanto egli stesso, come si è detto, aveva
notato qualche cosa di nuovo tra il Cardinale, il Re e la
Regina. Sonavano le dieci quando d'Artagnan lasciò il
signor di Tréville, che lo ringraziò delle sue informazioni, gli
raccomandò di essere sempre pronto per il servizio del Re
e della Regina e rientrò nel suo salotto. Ma giunto in fondo
alle scale, d'Artagnan ricordò di aver dimenticato il
bastone: risalì precipitosamente, rientrò nello studio, e con
un colpetto del dito, rimise a punto l'orologio perché il
giorno dopo nessuno potesse notare che era stato toccato;
poi, ormai sicuro del proprio alibi, scese le scale e si trovò
subito in strada.

Capitolo 11 L'IMBROGLIO SI ANNODA

Compiuta la visita al signor di Tréville, d'Artagnan, tutto
preso dai suoi pensieri, scelse la via più lunga per tornare
a casa. A che cosa pensava d'Artagnan che si scostava
così dalla sua strada e guardava le stelle ora sospirando
ora sorridendo? Pensava alla signora Bonacieux. Per un
aspirante moschettiere la giovane era quasi un ideale
amoroso. Graziosa, misteriosa, iniziata a quasi tutti i
segreti di Corte, che infondevano una sì deliziosa gravità ai
suoi lineamenti delicati, essa autorizzava la supposizione
che non fosse insensibile, il che costituisce un'attrazione
irresistibile per gli amanti novizi; inoltre, d'Artagnan l'aveva
strappata alle mani di quei demoni che volevano
perquisirla e maltrattarla; e questo importante servizio
aveva stabilito tra loro uno di quei sentimenti di
riconoscenza che assumono tanto facilmente un carattere
più tenero. D'Artagnan (tanto rapidamente volano i sogni
sulle ali dell'immaginazione) si vedeva già avvicinare da un
messaggero della giovane donna che gli consegnava un
biglietto amoroso, una catena d'oro, un diamante.
Abbiamo già detto che gli eleganti cavalieri di quel tempo
ricevevano doni, senza arrossire, dal Re; aggiungiamo che
non erano più vergognosi nei riguardi delle loro amanti, e
che queste lasciavano quasi sempre preziosi e duraturi
ricordi, quasi che sperassero di consolidare la fragilità dei
loro sentimenti con la solidità dei loro doni. A quell'epoca si

faceva carriera grazie alle donne, senza arrossirne. Quelle
che erano soltanto belle davano la loro bellezza, e da ciò,
senza dubbio, viene il proverbio secondo il quale la più
bella donna del mondo non può dare che quello che ha.
Quelle ricche davano, in più, una parte del loro denaro, e si
potrebbe citare un discreto numero di eroi di quest'epoca
galante che non avrebbero né guadagnato dapprima i loro
speroni, né vinte poi le loro battaglie, senza la borsa più o
meno ben fornita che un'amante aveva appesa all'arcione
della loro sella. D'Artagnan non possedeva nulla;
l'esitazione del provinciale, simile a una vernice leggera, a
un fiore effimero, alla peluria di una pesca, era evaporata
al vento dei consigli che i tre moschettieri davano al loro
amico. Seguendo gli strani usi del tempo, d'Artagnan si
considerava a Parigi come in guerra, né più né meno che
se si fosse trovato in Fiandra; laggiù lo Spagnuolo, qui la
donna. Dappertutto, un nemico da combattere, contributi
da esigere. Ma, convien dirlo, per il momento d'Artagnan
era mosso da un sentimento più nobile e più
disinteressato. Il merciaio gli aveva detto di essere ricco; e
il giovanotto aveva potuto intuire che, con uno sciocco
come il signor Bonacieux, i cordoni della borsa doveva
tenerli la moglie. Ma tutto ciò non aveva influito per nulla sul
sentimento prodotto in lui dal bel viso della signora
Bonacieux e l'interesse era rimasto quasi completamente
estraneo a quel principio d'amore che ne era stato il
risultato. Diciamo 'quasi', giacché l'idea che una giovane
donna, bella, graziosa, intelligente, sia anche ricca, non
toglie nulla a questo principio d'amore, e, al contrario, lo

corrobora. La ricchezza consente alla bellezza una quantità
di cure e di capricci aristocratici che le si addicono assai
bene. Una calza bianca e fine, un abito di seta, un soggolo
di merletto, una graziosa scarpetta al piede, non rendono
certo bella una donna brutta, ma fanno bella una donna
graziosa, senza parlare delle mani, che traggono vantaggio
da tutto ciò; le mani, soprattutto quelle delle donne, hanno
bisogno di rimanere oziose per restar belle. Inoltre
d'Artagnan, come il lettore, al quale non abbiamo nascosto
lo stato della sua fortuna, sa bene, non era milionario;
sperava, certo, di diventarlo prima o poi, ma il tempo che
egli stesso si era fissato per questo felice mutamento era
molto lontano. E nell'attesa, che disperazione vedere una
donna che si ama desiderare quei mille nonnulla di cui le
donne fanno la loro felicità, e non poterglieli offrire. Per lo
meno, quando la donna è ricca e l'amante è povero, quello
che egli non può offrirle, se lo offre da sé; e benché ciò
avvenga abitualmente grazie al denaro del marito, è raro
che la riconoscenza ricada su quest'ultimo. Poi ancora,
d'Artagnan, disposto a essere il più tenero degli amanti,
era per il momento il più devoto degli amici. Intanto, in
mezzo ai suoi progetti amorosi riguardanti la moglie del
merciaio, egli non dimenticava il proprio vantaggio. La
graziosa signora Bonacieux era donna da portare a
passeggio nella pianura Saint-Denis o alla fiera di San
Germano in compagnia di Athos, di Porthos e di Aramis, ai
quali d'Artagnan sarebbe stato orgoglioso di mostrare una
simile conquista. E infine, quando si è molto passeggiato,
la fame si fa sentire; da qualche tempo d'Artagnan si era

reso conto di ciò. Si sarebbero fatti molti di quei pranzetti
deliziosi nei quali si tocca da una parte la mano d'un amico
e dall'altra il piedino di un'amante. Il che significa, che nei
momenti gravi, nelle situazioni estreme, d'Artagnan
sarebbe stato il salvatore dei suoi amici. E il signor
Bonacieux che d'Artagnan aveva consegnato nelle mani
degli sbirri rinnegandolo a gran voce, dopo avergli
sussurrato all'orecchio che lo avrebbe salvato? Siamo
costretti a confessare ai nostri lettori che in quel momento
d'Artagnan non ci pensava affatto, o che, se ci pensava era
per dirsi che egli stava bene dov'era, qualunque fosse il
luogo in cui si trovava. L'amore è la più egoistica di tutte le
passioni. Tuttavia, i lettori si rassicurino: se d'Artagnan
dimentica il suo padrone di casa o fa finta di dimenticarlo,
col pretesto che non sa dove sia stato condotto, noi non lo
dimentichiamo. Ma, per ora, facciamo come l'innamorato
guascone. Quanto al degno merciaio, torneremo a lui più
tardi. D'Artagnan, pur riflettendo ai suoi amori futuri,
parlando alla notte e sorridendo alle stelle, risaliva la via
Cherche-Midi o Chesse-Midi, come si diceva allora.
Siccome era quello il rione dove abitava Aramis, gli venne
idea di andare a fare una visita al suo amico per spiegargli
le ragioni per cui aveva mandato da lui Planchet con l'invito
di recarsi immediatamente alla trappola. Ora, se Aramis si
era trovato in casa quando Planchet era venuto a cercarlo,
doveva certamente essere corso in via dei Fossoyeurs, e,
non trovandovi che gli altri suoi due amici, sia lui che questi
ultimi non avevano dovuto capire le ragioni di quella
chiamata. Questo disturbo meritava; dunque una

spiegazione; ecco ciò che d'Artagnan si diceva
esplicitamente. Poi, sottovoce, pensava che questa era
per lui un'occasione di parlare della graziosa piccola
signora Bonacieux, della quale il suo spirito, se non proprio
il suo cuore, era già tutto pieno. Non è certo a chi ama per
la prima volta che conviene chiedere d'essere discreto.
Questo primo amore è accompagnato da una sì gran gioia,
che essa deve traboccare, senza di che soffocherebbe chi
la prova. Da due ore, Parigi era ormai buia e deserta.
Sonarono le undici a tutti gli orologi del sobborgo San
Germano; la temperatura era mite. D'Artagnan percorreva
una viuzza tracciata nell'area dove ai nostri giorni è la via
d'Arras, e respirava a pieni polmoni le emanazioni
imbalsamate che giungevano col vento dalla via di
Vaugirard e che inviavano i giardini rinfrescati dalla
rugiada e dalla brezza notturna. Si udivano in lontananza
canti di bevitori avvinazzati, rinchiusi in qualche osteria
sperduta nel piano. Arrivato alla fine del viottolo, d'Artagnan
volse a sinistra. La casa di Aramis era fra via Cassette e
via Servandoni. D'Artagnan aveva appena passato via
Cassette e riconosciuto la porta di casa del suo amico,
seminascosta da un bel gruppo di sicomori e di clematidi,
allorché scorse qualche cosa di simile a un'ombra che
usciva dalla via Servandoni. Questo qualche cosa era
avviluppato in un mantello e d'Artagnan credette da prima
che si trattasse di un uomo, ma dalla bassa statura,
dall'incertezza dell'andatura, dall'imbarazzo del passo,
riconobbe ben presto ch'era una donna. Per di più questa
donna, come non fosse stata ben certa di riconoscere la

casa che cercava, guardava continuamente intorno a sé, si
fermava, tornava indietro, si avanzava di nuovo. D'Artagnan
non seppe che pensare. "Se le offrissi il mio aiuto" pensò.
"Mi sembra giovane e forse è bella. Già, ma una donna
sola che corre per le strade a quest'ora, non può recarsi
che dal suo amante. Diavolo! se disturbassi un
appuntamento, sarebbe un pessimo inizio per entrare in
relazione con lei!" Frattanto la giovane si avanzava
contando le case e le finestre. La cosa non era né lunga né
difficile. Non c'erano che quattro palazzi in quella parte
della strada e due sole finestre. Una era quella di una casa
parallela alla casa abitata da Aramis, l'altra era quella dello
stesso Aramis. "Perbacco" si disse d'Artagnan che pensò
in quel momento alla nipote del teologo "perbacco,
sarebbe buffo che questa colomba attardata cercasse la
casa dei mio amico! In fede mia, è proprio così. Caro
Aramis, questa volta voglio sapere di che si tratta!" E
d'Artagnan, facendosi più piccolo che poté, si nascose nel
lato più oscuro della strada, vicino a un banco di pietra
posto in fondo ad una nicchia. La giovane donna continuò
ad avvicinarsi, giacché oltre alla leggerezza della sua
andatura, che l'aveva tradita, essa aveva fatto udire una
piccola tosse che annunciava una fresca voce. D'Artagnan
pensò che questa tosse fosse un segnale. Comunque, sia
che nessuno avesse risposto a questa tosse con un
segnale equivalente tale da risolvere i dubbi della
cercatrice notturna, sia che senza bisogno di aiuto essa
avesse riconosciuto d'essere giunta al termine del suo
cammino, la giovane donna si avvicinò risolutamente

all'imposta di Aramis e bussò a tre intervalli uguali con la
mano affusolata. "La visita è proprio per Aramis!" mormorò
d'Artagnan. "Signor ipocrita, saprò che rispondervi allorché
mi parlerete dei vostri studi teologici!" Non appena
picchiati i tre colpi, le imposte interne della finestra si
aprirono e una luce apparve attraverso i vetri
dell'impannata. "Ah! ah! La visita era attesa" si disse il
Guascone. "Suvvia, ora l'impannata si aprirà e la donna
entrerà scalando la finestra. Benissimo." Ma con sua
grande meraviglia, i vetri rimasero chiusi. Inoltre, la luce
che aveva brillato per un istante, si spense, e tutto ripiombò
nel buio. D'Artagnan pensò che le cose non potevano
continuare così, e continuò a guardare e ad ascoltare con
gli occhi e le orecchie bene aperti. Aveva ragione. Dopo
qualche secondo si udirono due colpi secchi nell'interno
della casa. La giovane dalla strada rispose con un colpo e
le imposte si riaprirono. Pensi il lettore se d'Artagnan
guardasse ed ascoltasse avidamente. Disgraziatamente, il
lume era stato portato in un'altra stanza; ma gli occhi del
giovanotto s'erano ormai abituati al buio. D'altronde, gli
occhi dei Guasconi, a quel che si dice, hanno come quelli
dei gatti, il potere di vedere nell'oscurità. D'Artagnan vide
dunque che la giovane donna levava di tasca un oggetto
bianco che, spiegato vivacemente, prese la forma di un
fazzoletto. Spiegato che fu, ella ne fece notare un angolo al
suo interlocutore. Ciò ricordò a d'Artagnan quel fazzoletto
che aveva trovato ai piedi della signora Bonacieux, il quale,
a sua volta, gli aveva ricordato quello trovato ai piedi di
Aramis. Che cosa poteva significare quel fazzoletto? Dal

posto in cui era nascosto, d'Artagnan non poteva vedere il
volto di Aramis. Diciamo Aramis, perché il giovanotto non
dubitava minimamente che fosse il suo amico a dialogare
dall'interno con la dama che stava all'esterno. La curiosità
ebbe dunque il sopravvento sulla prudenza, per cui,
approfittando della perplessità che sembrava essersi
impadronita dei due personaggi che abbiamo posto in
scena alla vista del fazzoletto, d'Artagnan uscì dal suo
nascondiglio e, rapido come un lampo, ma soffocando il
rumore dei suoi passi, andò a schiacciarsi contro un
angolo del muro dal quale il suo occhio poteva spingersi
facilmente sin dentro l'appartamento di Aramis. Qui giunto,
per poco non gettò un grido di stupore; non era Aramis
colui che parlava con la visitatrice notturna; era una donna.
D'Artagnan ci vedeva abbastanza per riconoscere la forma
dei suoi abiti, ma non per distinguere i suoi lineamenti.
Nello stesso istante, la donna dell'interno trasse un
secondo fazzoletto e lo scambiò con quello che le era stato
mostrato. Poi qualche parola fu scambiata tra le due
donne, e, infine, l'impannata si richiuse. La donna che si
trovava all'esterno della finestra si volse e venne a passare
alla distanza di quattro passi da d'Artagnan, abbassando
sul viso il cappuccio del suo mantello; ma la precauzione
era stata presa troppo tardi perché egli aveva riconosciuto
la signora Bonacieux. La signora Bonacieux! Il sospetto
che fosse lei gli aveva già attraversato lo spirito quando
essa aveva levato di tasca il fazzoletto; ma non gli pareva
possibile che la signora Bonacieux, la quale lo aveva
mandato a chiamare La Porte per farsi ricondurre al

Louvre, corresse poi tutta sola le strade di Parigi alle undici
e mezzo di sera, col rischio di farsi rapire una seconda
volta. Occorreva che l'affare fosse ben grave. Ma che
affare poteva avere tanta importanza per una donna di
venticinque anni? L'amore! Era per conto suo o per conto
d'altri che si metteva a simili rischi? Ecco ciò che si
chiedeva il giovanotto, mentre il dèmone della gelosia lo
pungeva già al cuore né più né meno che se fosse un
amante in titolo. C'era d'altronde un mezzo ben semplice
per appurare la cosa e sapere dove andava la signora
Bonacieux: seguirla. Il mezzo era così semplice che
d'Artagnan lo adottò istintivamente. Ma alla vista del
giovanotto che si staccava dal muro come una statua dalla
sua nicchia e al rumore dei passi che risonarono alle sue
spalle, la signora Bonacieux gettò un grido e si mise a
fuggire. D'Artagnan la inseguì. Non era difficile per lui
raggiungere una donna impacciata dal mantello. La
raggiunse dunque a un terzo della via in cui era entrata. La
disgraziata era spossata non dalla fatica, ma dal terrore e
quando d'Artagnan le posò una mano sulla spalla, cadde
ginocchioni gridando con voce soffocata: "Uccidetemi se
così vi pare, ma non saprete nulla." D'Artagnan la rialzò
cingendole con un braccio la vita, ma, accorgendosi dal
suo peso che essa stava per svenire, si affrettò a
rassicurarla con le espressioni più devote. Ma queste
proteste erano nulla per la signora Bonacieux, perché le
proteste di devozione possono essere fatte con le peggiori
intenzioni del mondo. Tuttavia il suono della voce la colpì, le
pareva di riconoscerlo; riaprì gli occhi, guardò l'uomo che

l'aveva tanto spaventata e riconoscendo d'Artagnan ebbe
un grido di gioia. "Ah! siete voi! siete voi! Grazie, grazie
mio Dio!" "Sono proprio io! E Dio mi ha mandato, perché
vegli su di voi." "Ed è per questo che mi seguivate?"
chiese con un sorriso pieno di civetteria la giovane donna
nella quale il carattere un po' canzonatorio riprendeva il
sopravvento, dato che ogni timore era scomparso in lei dal
momento in cui aveva riconosciuto un amico in colui che
aveva preso per un nemico. "No" disse d'Artagnan "no, lo
confesso; è stato il caso a mettermi sul vostro cammino; ho
visto una donna che picchiava alla finestra di uno dei miei
amici..." "D'uno dei vostri amici?" interruppe la signora
Bonacieux. "Certamente; Aramis è uno dei miei più grandi
amici!" "Aramis? E chi è?" "Andiamo; non vorrete farmi
credere che non conoscete Aramis." "E' la prima volta che
sento pronunciare questo nome." "Dunque è la prima volta
che venite in questa casa?" "Certamente." "E non
sapevate che fosse abitata da un giovanotto?" "No." "Da
un moschettiere?" "Meno che meno." "Non era dunque lui
che cercavate?" "Neppur per sogno. D'altronde, lo avete
ben visto; la persona con cui ho parlato era donna." "E'
vero, ma questa donna è un'amica di Aramis..." "Io non lo
so." "Poiché è in casa sua!" "Questo non mi riguarda." "Ma
chi è?" "Oh! questo non è un mio segreto." "Cara signora
Bonacieux, voi siete deliziosa, ma nello stesso tempo siete
la donna più misteriosa." "E questo mi nuoce?" "Al
contrario, siete adorabile!" "Datemi il braccio."
"Volentierissimo. Ed ora?" "Ora conducetemi a casa."
"Dove?" "Dove vado." "E dove andate?" "Lo vedrete

poiché mi condurrete fino alla porta." "E dovrò attendervi?"
"Sarà inutile." "Ritornerete sola?" "Forse sì e forse no."
"Ma la persona che vi ricondurrà sarà un uomo o una
donna?" "Non lo so ancora." "Lo saprò ben io!" "E come?"
"Vi aspetterò per vedervi uscire." "In questo caso, addio!"
"Addio?" "Non ho più bisogno di voi." "Ma mi avevate
chiesto..." "Avevo chiesto l'aiuto di un gentiluomo, non la
sorveglianza di una spia." "La parola è un po' dura."
"Come si chiamano coloro che seguono una persona suo
malgrado?" "Indiscreti." "La parola è troppo dolce." "Vedo
bene, signora, che è necessario fare tutto ciò che volete."
"Perché non lo avete fatto senza discutere?" "Il pentimento
non ha dunque alcun merito?" "Siete veramente pentito?"
"Non lo so con sicurezza. Ma ciò che vi prometto è di fare
tutto quanto vorrete purché mi permettiate di
accompagnarvi fin dove andrete." "E mi lascerete subito
dopo?" "Sì." "Senza spiarmi all'uscita?" "Certo." "Sulla
vostra parola d'onore?" "In fede di gentiluomo!" "Allora
datemi il braccio e camminiamo." D'Artagnan dette il
braccio alla signora Bonacieux, che vi si appoggiò metà
ridente, metà tremante; così uniti i due giovani raggiunsero
via La Harpe. Qui giunti la giovane parve esitare così
come aveva fatto in via Vaugirard. Purtuttavia parve che
riconoscesse una porta alla quale si avvicinò: "Ora,
signore" disse "sono in porto; mille grazie per la vostra
cavalleresca compagnia che mi ha salvato da tutti i pericoli
ai quali sarei stata esposta da sola. Ma è giunto il
momento di mantenere la vostra parola: io sono arrivata a
destinazione." "Ma non avrete nulla da temere durante il

ritorno?" "Non avrò da temere che i ladri." "E' già molto."
"Che volete che possano rubarmi se non ho con me
neppure l'ombra di un quattrino?" "Dimenticate quel bel
fazzoletto ricamato, con lo stemma? "Quale?" "Quello che
ho trovato ai vostri piedi ed ho rimesso nella vostra tasca."
"Tacete, disgraziato!" esclamò la giovane. "Volete dunque
perdermi?" "Vedete che correte ancora qualche pericolo
poiché basta una parola per farvi tremare; e poiché
confessate che se questa parola fosse intesa sareste
perduta. Ah! signora" proruppe d'Artagnan afferrandole la
mano e guardandola con ardente tenerezza "siate
generosa, confidatevi con me. Non avete dunque letto nei
miei occhi che non c'è che devozione e simpatia nel mio
cuore?" "Certo" rispose la signora Bonacieux "e voi potete
chiedermi i miei segreti e ve li dirò; ma non posso dirvi
quelli degli altri." "Va bene" disse d'Artagnan "li scoprirò.
Poiché questi segreti possono mettere a repentaglio la
vostra vita, bisogna che diventino anche i miei."
"Guardatevene bene" esclamò la giovane con tale serietà
che d'Artagnan ne fremette suo malgrado. "Oh! non
mischiatevi in nulla di quanto mi riguarda e non cercate
d'aiutarmi in quello che faccio. Ve lo chiedo in nome della
simpatia che vi ispiro, in nome del favore che mi avete
reso e che non dimenticherò fin che vivo. Credete a ciò che
vi dico. Non occupatevi di me, da questo momento non
esisto più per voi, fate come se non mi aveste mai
conosciuto." "Aramis deve fare come me, signora?" disse
d'Artagnan urtato. "Ecco la seconda o la terza volta che
pronunciate questo nome, signore, eppure vi ho detto che

non lo conosco." "Non conoscete l'uomo alla finestra del
quale avete picchiato! Evvia, signora, mi credete invero di
una credulità superlativa!" "Confessatemi che inventate
questa storia per farmi parlare e che Aramis è un
personaggio creato dalla vostra immaginazione." "Non
creo e non ho creato nulla, signora. Dico la pura e
semplice verità." "E voi dite che un vostro amico abita
questa casa?" "L'ho detto e lo ripeto per la terza volta:
quella casa è abitata da un mio amico, e questo amico si
chiama Aramis." "Questo l'appureremo dopo" mormorò la
giovane donna "ora, signore, tacete!" "Se poteste vedere il
mio cuore a nudo" disse d'Artagnan "vi leggereste una tale
curiosità che avreste pietà di me, e tanto amore che
soddisfereste immediatamente la mia curiosità. Non c'è
nulla da temere da chi ama." "Fate presto a parlare
d'amore, voi!" disse la giovane scotendo il capo. "E' che
l'amore mi ha soggiogato di colpo e non ho ancora
vent'anni." La giovane lo guardò furtivamente.
"Ascoltatemi" disse d'Artagnan "ho già una traccia. Circa
tre mesi fa, fui per battermi a duello con Aramis per un
fazzoletto eguale a quello che voi avete mostrato a quella
donna che si trovava in casa sua; un fazzoletto marcato con
le stesse cifre e lo stesso stemma, ne sono ben sicuro."
"Signore" disse la giovane donna "voi mi stancate molto,
ve lo giuro, con tutte queste domande." "Ma voi così
prudente, signora, pensate: se foste arrestata con quel
fazzoletto, e il fazzoletto fosse sequestrato, non sareste
compromessa?" "Nulla potrebbe succedere poiché le
iniziali sono le mie: C. B Costanza Bonacieux." "O Camilla

di Bois-Tracy." "Zitto, per carità, ancora una volta, zitto! Ah,
se i pericoli che mi minacciano non vi arrestano, pensate a
quelli che possono minacciare voi." "Minacciare me?" "Sì,
voi! Vi è pericolo di essere rinchiusi in carcere, vi è
pericolo di morte a conoscermi." "Allora non vi lascio più."
"Signore" disse la giovane supplicandolo a mani giunte
"signore, in nome del cielo, in nome dell'onore di un
militare, in nome della cortesia di un gentiluomo,
andatevene. Ecco, suona mezzanotte, è l'ora in cui sono
attesa." "Signora" disse il giovanotto inchinandosi "nulla so
ricusare quando mi si prega in tal modo. State contenta;
me ne vado." "E non mi spierete, non mi seguirete?"
"Torno a casa, immediatamente." "Ah, lo sapevo che
eravate un bravo ragazzo!" esclamò la signora Bonacieux
tendendogli una mano mentre con l'altra alzava il battente
di una porticina quasi incastrata nel muro. D'Artagnan
afferrò quella mano che gli era tesa e la coprì di baci. "Ah!
Io preferirei non avervi conosciuto!" esclamò con quella
ingenua brutalità che le donne molte volte preferiscono alle
svenevolezze della cortesia, perché essa rivela il fondo del
pensiero e prova che il sentimento ha il sopravvento sulla
ragione. "Ebbene" riprese la signora Bonacieux con voce
carezzevole, stringendo forte la mano di d'Artagnan, che
non aveva abbandonata la sua "io non la penso come voi.
Ciò che per questa volta è perduto, non è perso per
sempre! Chi sa che un giorno, quando sarò slegata dalle
mie promesse, io non possa soddisfare la vostra
curiosità." "E fate la stessa promessa al mio amore?"
esclamò d'Artagnan al colmo della gioia. "Per questo non

voglio impegnarmi; tutto dipenderà da voi." "Cosicché per
il momento, signora..." "Per il momento non ho per voi,
signore, che un'immensa riconoscenza." "Ah! voi siete
troppo seducente" disse d'Artagnan con tristezza a
abusate del mio amore!" "No, approfitto della vostra
generosità, ecco tutto. Ma siate sicuro... con certe
persone, nulla si perde." "Ah! voi fate di me il più felice fra
gli uomini. Non dimenticate questa sera e questa
promessa." "State tranquillo. A tempo e luogo mi ricorderò
di tutto. E ora partite, partite, per carità! Mi aspettano a
mezzanotte in punto e sono già in ritardo." "Di cinque
minuti soli." "Sì, ma in certi casi, cinque minuti sono cinque
secoli." "Quando si ama." "Ebbene, chi vi dice che non mi
aspetti un amante?" "E' dunque un uomo che vi attende?"
gridò d'Artagnan. "Un uomo!" "Ecco che ricominciate a
discutere" disse la signora Bonacieux sorridendo di un
lieve sorriso non scevro di una certa impazienza. "No, no,
me ne vado! Vi credo e voglio abbiate tutto il merito della
mia abnegazione, anche se questa abnegazione dovesse
essere una stupidaggine. Addio, signora, addio!" E come
se non si fosse sentito la forza di staccarsi dalla mano che
teneva la sua se non con una certa violenza, si allontanò
correndo, mentre la signora Bonacieux picchiava, come
aveva fatto alla finestra di Aramis, tre colpi lenti e regolari:
poi, arrivato all'angolo della strada, si volse: la porta si era
aperta e richiusa, la vezzosa merciaia era scomparsa.
D'Artagnan continuò il suo cammino; aveva dato la sua
parola d'onore di non spiare la signora Bonacieux, e
quand'anche la sua vita fosse dipesa dal luogo in cui si

recava o dalla persona che doveva accompagnarla, egli
sarebbe rincasato perché così aveva promesso. Cinque
minuti dopo era in via Fossoyeurs. "Povero Athos" si disse
"non saprà spiegarsi l'enigma. Si sarà addormentato
aspettandomi o sarà tornato a casa sua dove gli avranno
detto che una donna era stata da lui. Una donna da Athos!
Tutto sommato ce n'era pur una da Aramis. Questa
faccenda è ben strana e sarei curioso di sapere come
finirà." "Male, signore, male" disse una voce che riconobbe
per quella di Planchet. Perché monologando ad alta voce
come fanno le persone molto preoccupate, egli era entrato
nel vialetto in fondo al quale era la scala che conduceva
alla sua camera. "Perché male? Che vuoi dire, imbecille?"
domandò d'Artagnan. "Che cosa è dunque successo?"
"Ogni specie di disgrazie." "Quali?" "Prima di tutto il signor
Athos è stato arrestato." "Athos arrestato! e perché?" "Era
in casa vostra e hanno creduto che foste voi." "E chi l'ha
arrestato?" "Le guardie, signore, che gli sbirri che voi
metteste in fuga hanno condotto qui." "Ma perché non ha
detto il suo nome? Perché non ha detto che non sapeva
nulla di questa faccenda?" "Se ne è ben guardato, signore;
anzi mi si è avvicinato e mi ha detto: 'E' il tuo padrone che
ha bisogno di restar libero in questo momento e non io,
visto ch'egli sa tutto e io non so niente. Si crederà di averlo
arrestato e questo gli farà guadagnar tempo. Fra tre giorni
dirò chi sono e dovranno ben rimettermi in libertà'." "Bravo
Athos! nobile cuore!" mormorò d'Artagnan "questo è un
gesto degno di lui! E che cosa hanno fatto gli sbirri? "
"Quattro lo hanno condotto con loro, non so se alla

Bastiglia o al Fort-l'Eveque; due sono restati con gli uomini
neri che hanno frugato in ogni luogo e hanno portato via
tutte le carte; e altri due nel frattempo stavano di guardia
alla porta; poi, a cose fatte, se ne sono andati lasciando la
casa vuota e tutto aperto." "E Porthos e Aramis?" "Non li
ho trovati e non sono venuti." "Ma possono venire da un
momento all'altro poiché hai lasciato detto loro che li
aspetto?" "Sì, signore." "Ebbene, non muoverti di qui; e se
vengono avvertili di quanto mi è successo e pregali di
raggiungermi all'osteria della Pigna; qui sarebbe
pericoloso, la casa può essere sorvegliata. Corro dal
signor di Tréville per narrargli l'accaduto, poi li
raggiungerò." "Va bene, signore" disse Planchet. "Tu
rimarrai, non avrai paura?" disse d'Artagnan tornando sui
suoi passi per raccomandare al suo domestico di aver
coraggio. "State tranquillo, signore" disse Planchet "voi
non mi conoscete ancora; quando mi ci metto, sono
coraggioso, state tranquillo. Tutto sta che mi ci metta! e
non dimenticate che sono Piccardo!" "Allora, è stabilito! Ti
farai uccidere piuttosto che abbandonare il posto." "Sì, farò
tutto quanto potrò per dimostrarvi la mia devozione." "Pare
proprio" pensò d'Artagnan "che il metodo usato con lui sia
stato quello buono. Me ne servirò ancora all'occasione." E
con tutta la rapidità di cui le sue gambe, già un po' stanche
per le corse della giornata, erano capaci, d'Artagnan si
diresse verso via del Vieux-Colombier. Il signor di Tréville
non era a palazzo, la sua compagnia era di guardia al
Louvre ed egli era al Louvre con la sua compagnia.
Bisognava arrivare sino al signor di Tréville, era urgente

che egli sapesse quanto succedeva. D'Artagnan decise di
tentare d'entrare al Louvre. La sua uniforme di guardia
nella compagnia del signor Des Essarts doveva servirgli
da passaporto. Discese dunque la via dei Petits-Augustins
e risalì la riva per passare il Ponte Nuovo. Per un attimo
aveva pensato di servirsi del traghetto, ma arrivato al livello
dell'acqua, aveva posto macchinalmente una mano in
tasca, s'era accorto di non possedere neppure quel poco
che era necessario per pagare il traghettatore. Mentre
arrivava all'altezza di via Guénégaud, vide sbucare dalla
via Dauphine un gruppo composto di due persone il cui
modo di fare attirò la sua attenzione. Le due persone che
componevano il gruppo erano un uomo e una donna. La
donna aveva la figura della signora Bonacieux e l'uomo
rassomigliava in modo impressionante ad Aramis. Inoltre
la donna aveva quello stesso mantello nero che d'Artagnan
vedeva ancora profilarsi sull'imposta della via Vaugirard e
sulla porta di via La Harpe. Di più, l'uomo indossava
l'uniforme dei moschettieri. Il cappuccio della donna era
abbassato sul viso, l'uomo teneva un fazzoletto sul volto;
dunque entrambi, e lo indicava questa doppia precauzione,
avevano grande interesse a non essere riconosciuti.
Presero il ponte: era la via di d'Artagnan che doveva
recarsi al Louvre, ed egli li seguì. Dopo venti passi
d'Artagnan fu ben convinto che la donna era la signora
Bonacieux e l'uomo Aramis. Egli si sentì doppiamente
tradito, e dall'amico e dalla donna che amava già come un
amante. La signora Bonacieux gli aveva giurato e
spergiurato di non conoscere Aramis e, appena un quarto

d'ora dopo avergli fatto questo giuramento, essa
camminava al braccio di Aramis. D'Artagnan non stette
neppure a riflettere che conosceva la bella merciaia da tre
ore sole, che essa non gli doveva che un po' di
riconoscenza per averla liberata dagli uomini neri che
volevano rapirla, e che nulla gli aveva promesso. Egli si
considerava un amante tradito, oltraggiato, schernito; il
sangue e la collera gli salirono alla testa e decise di porre
tutto in chiaro. I due giovani avevano avvertito di essere
pedinati e avevano accelerato il passo. D'Artagnan prese
la corsa e li sorpassò, poi tornò verso di loro nel momento
in cui essi erano davanti alla Samaritaine, illuminata da un
fanale che diffondeva il suo chiarore su tutta quella parte
del ponte. D'Artagnan si fermò davanti a loro ed essi si
fermarono davanti a lui. "Che volete, signore?" chiese il
moschettiere indietreggiando di un passo e con un accento
straniero dal quale d'Artagnan capì di essersi sbagliato in
una parte delle sue congetture." "Non è Aramis?" esclamò.
"No, signore, io non sono Aramis! E siccome dalla vostra
esclamazione capisco che mi avete scambiato con un
altro, vi perdono." "Mi perdonate!" esclamò d'Artagnan.
"Sì" rispose lo sconosciuto. "E poiché non sono quello che
cercate, lasciatemi passare." "Avete ragione; non è a voi
che debbo parlare, ma alla signora." "Alla signora! ma voi
non la conoscete!" disse lo straniero. "Vi sbagliate,
signore, la conosco benissimo." "Ah!" disse la signora
Bonacieux con tono di rimprovero "ah! signore! Mi avevate
dato la vostra parola di militare e la vostra fede di
gentiluomo e credevo di poterci contare!" "Ed io,

signora..." fece d'Artagnan con imbarazzo "io credevo..."
"Datemi il braccio, signora" disse lo straniero "e
proseguiamo per la nostra strada." Frattanto d'Artagnan,
stordito, atterrito, annientato per tutto ciò che gli capitava,
restava a piedi, a braccia incrociate, davanti al
moschettiere e alla signora Bonacieux. Il moschettiere fece
due passi avanti e con la mano scostò d'Artagnan.
D'Artagnan fece un salto indietro e sfoderò la spada. Nello
stesso tempo e con la rapidità del lampo lo sconosciuto
sguainò la sua. "In nome di Dio, milord!" esclamò la
signora Bonacieux, gettandosi fra i combattenti e
afferrando le loro spade con entrambe le mani. "Milord!"
esclamò d'Artagnan illuminato da un pensiero improvviso.
"Milord! Scusate, signore; sareste forse..." "Milord, duca di
Buckingham" disse la signora Bonacieux a mezza voce
"ed ora potete perderci tutti." "Milord, signora, vi chiedo
cento volte perdono; milord, io l'amo, milord, e sono
geloso! Voi sapete che cosa significhi amare, milord;
perdonatemi e ditemi come posso farmi uccidere per
Vostra Grazia." "Siete un coraggioso giovanotto" disse
Buckingham tendendo a d'Artagnan una mano che questi
strinse rispettosamente. "Voi mi offrite il vostro aiuto, lo
accetto; seguiteci a venti passi di distanza fino al Louvre;
se qualcuno ci spia, uccidetelo!" D'Artagnan si mise la
spada sguainata sotto il braccio, lasciò che la signora
Bonacieux e il duca prendessero un vantaggio di venti
passi e li seguì pronto a eseguire alla lettera le istruzioni
del nobile ed elegante ministro di Carlo Primo. Ma per
fortuna il giovane fanatico non ebbe bisogno di dare al

duca la prova della sua abnegazione, e la giovane donna e
il bel moschettiere rientrarono al Louvre dalla porticina
della Scala senza essere disturbati. Quanto a d'Artagnan,
andò immediatamente all'osteria della Pigna, dove trovò
Porthos e Aramis che lo aspettavano. Ma senza dar loro
alcuna spiegazione sui motivi per cui li aveva scomodati,
disse di aver ormai sistemato da solo la faccenda per la
quale aveva per un istante creduto necessario il loro aiuto.
E ora, trasportati come siamo dal nostro racconto,
lasciamo che i tre amici rientrino alle rispettive case e
seguiamo nei loro labirinti del Louvre il duca di
Buckingham e la sua guida.
Capitolo 12 GIORGIO VILLIERS, DUCA DI BUCKINGHAM

La signora Bonacieux e il duca entrarono senza difficoltà al
Louvre; la signora Bonacieux era conosciuta come
guardarobiera della Regina e il duca indossava l'uniforme
dei moschettieri del signor di Tréville che, come sappiamo,
quella sera erano di guardia al palazzo. D'altronde
Germano era assolutamente devoto alla Regina e se
qualcosa fosse trapelato si sarebbe detto che la signora
Bonacieux aveva ricevuto al Louvre il suo amante, ecco
tutto; essa prendeva su di sé ogni colpa; avrebbe perso la
sua riputazione, è vero; ma che valore ha nel mondo la
riputazione di una semplice merciaia? Non appena furono
entrati nel cortile, il duca e la giovane costeggiarono il muro

per circa venticinque passi; dopo di che la signora
Bonacieux spinse una porticina di servizio aperta di giorno,
ma generosamente chiusa durante la notte; la porta
cedette e i due si trovarono nella oscurità. Ma la signora
Bonacieux conosceva tutti i giri e rigiri di quella parte del
Louvre, destinata alle persone del seguito. Ella chiuse la
porta dietro di sé, prese per mano il duca, fece qualche
passo a tentoni, afferrò una ringhiera, toccò col piede uno
scalino e cominciò a salire una scala, seguita dal
compagno; il duca contò due piani. Allora essa prese a
destra, seguì un lungo corridoio, ridiscese un piano, fece
qualche passo ancora, introdusse una chiave in una
serratura, aprì una porta e spinse il duca in una sala
rischiarata solamente da una lampada da notte, dicendo:
"Restate qui, milord, non aspetterete a lungo". Poi essa
uscì per la stessa porta che chiuse a chiave, di modo che il
duca si trovò letteralmente prigioniero. Purtuttavia, per
quanto isolato, bisogna dirlo, non ebbe neppure un attimo
di timore; uno dei caratteri salienti della sua personalità era
la ricerca dell'avventura e l'amore del romanzesco.
Coraggioso, ardito, intraprendente, non era quella la prima
volta che rischiava la vita in tentativi del genere; egli aveva
saputo che il preteso messaggio di Anna d'Austria, sulla
fede del quale era venuto a Parigi, era un tranello, ma
invece di tornare in Inghilterra, abusando della situazione
nella quale era stato posto, aveva fatto noto alla Regina
che non sarebbe ripartito senza averla riveduta. La Regina,
sulle prime, aveva recisamente rifiutato, poi era stata presa
dal timore che il duca, esasperato, potesse commettere

qualche follia. Era ormai decisa a riceverlo e a supplicarlo
di partire senza indugio, allorché, la sera stessa di quella
decisione, la signora Bonacieux, che era incaricata di
andare a cercare il duca per condurlo al Louvre, fu rapita.
Per due giorni non si seppe nulla di lei e tutto rimase
sospeso. Ma non appena essa fu libera, non appena poté
rimettersi in relazione con La Porte, le cose ripresero il loro
corso ed ella compì il pericoloso incarico che, senza il suo
arresto, avrebbe compiuto tre giorni prima. Buckingham,
rimasto solo, si avvicinò ad uno specchio. L'uniforme del
moschettiere gli stava benissimo. A quell'epoca, egli aveva
trentacinque anni e passava giustamente per il più bel
gentiluomo e il più elegante cavaliere di Francia e
d'Inghilterra. Favorito di due re, ricco a milioni,
onnipossente in un regno che poteva sconvolgere e
calmare a suo capriccio, Giorgio Villiers, duca di
Buckingham aveva intrapreso una di quelle esistenze
favolose che suscitano nel corso dei secoli lo stupore della
posterità. Cosicché, sicuro di sé, convinto della propria
potenza, certo che le leggi da cui sono retti gli altri uomini
non potevano raggiungerlo, egli andava diritto allo scopo
che si era proposto, fosse pure quello scopo così alto e
abbagliante che per un altro sarebbe stato follia solamente
prenderlo in considerazione. In tal modo egli era riuscito ad
avvicinare più volte la bella e orgogliosa Anna d'Austria e a
farsi amare da lei, stordendola a forza di splendori. Giorgio
di Villiers si piantò dunque davanti a uno specchio, come
abbiamo detto, ridiede alla sua bella chioma bionda
l'ondulazione che il peso del cappello le aveva fatto

perdere, arricciò i baffi e col cuore traboccante di gioia,
felice e orgoglioso di essere sul punto di toccare la meta
che aveva così lungamente desiderato, rivolse a se stesso
un sorriso di fierezza e di speranza. In quel momento una
porta, nascosta dalla tappezzeria, si aprì e una donna
apparve. Buckingham vide nello specchio quell'apparizione
e gettò un grido: era la Regina! Anna d'Austria aveva allora
ventisei o ventisette anni, vale a dire ch'era al culmine della
sua bellezza. Il suo incedere era quello d'una regina o d'una
dea, i suoi occhi, che avevano i riflessi dello smeraldo,
erano bellissimi e pieni insieme di dolcezza e di maestà.
La sua bocca era piccola e rossa e sebbene il labbro
inferiore, come quello di tutti i prìncipi della casa d'Austria,
fosse un poco più sporgente dell'altro, essa era
estremamente graziosa nel sorriso, ma anche
profondamente sdegnosa nel disprezzo. La sua pelle era
celebrata per la sua dolcezza vellutata, le sue mani e le sue
braccia erano di una bellezza sorprendente e tutti i poeti
del tempo le cantavano come insuperabili. Infine i suoi
capelli che, biondi nella prima gioventù, erano diventati
castani, e che essa portava arricciati leggermente e molto
incipriati, inquadravano mirabilmente un viso al quale il
censore più severo non avrebbe potuto augurare che
d'essere un po' meno truccato e lo scultore più esigente di
possedere un naso un po' più delicato. Buckingham restò
per un attimo abbagliato: mai Anna d'Austria gli era
sembrata più bella, durante i balli, le feste, i caroselli, di
come gli apparve in quell'attimo, vestita di un semplice
abito di seta bianca e accompagnata da donna Estefania,

l'unica delle sue cameriere spagnole che non fosse stata
cacciata dalla gelosia del Re o dalla persecuzione di
Richelieu. Anna d'Austria avanzò di due passi,
Buckingham si precipitò ai suoi piedi e, prima che la
Regina potesse impedirglielo, baciò il lembo della sua
veste. "Duca, voi sapete già che non sono stata io a farvi
scrivere." "Oh! sì, signora, sì, maestà" esclamò il duca "so
che sono stato un pazzo, un insensato credendo che la
neve potesse scaldarsi, il marmo animarsi; ma, che volete,
quando si ama si crede facilmente all'amore; e d'altra
parte, poiché posso vedervi, il mio viaggio non è stato del
tutto inutile." "Sta bene" rispose Anna "ma voi sapete
perché e come vi vedo, milord. Vi vedo per pietà verso voi
stesso; vi vedo perché, insensibile alle mie pene, vi siete
ostinato a rimanere in una città nella quale correte il rischio
d'essere ucciso e fate correre a me quello di perdere il mio
onore; vi vedo per dirvi che tutto ci separa: la profondità dei
mari, l'inimicizia dei regni, la santità dei giuramenti. E'
sacrilegio lottare contro tante cose, milord. Infine vi vedo
per dirvi che è necessario che non ci vediamo mai più!"
"Parlate, signora; parlate, Regina" disse Buckingham; "la
dolcezza della vostra voce copre la durezza delle vostre
parole. Voi parlate di sacrilegio! ma il sacrilegio sta nella
separazione dei cuori che Dio ha creato l'uno per l'altro."
"Milord, voi dimenticate che non vi ho mai detto di amarvi."
"Ma voi non mi avete neppure detto di non amarmi; e, in
verità, dirmi ciò sarebbe da parte di Vostra Maestà
un'ingratitudine troppo grande. Giacché, ditemi un po',
dove troverete mai un amore simile al mio, un amore che

né il tempo, né la lontananza, né la disperazione riescono a
spegnere, un amore che si accontenta di un nastro
smarrito, di uno sguardo perduto, d'una parola sfuggita?
"Sono tre anni, signora, da che vi vidi per la prima volta e
da tre anni vi amo così. Volete che vi dica come eravate
vestita la prima volta che vi vidi? volete che vi enumeri ogni
guarnizione del vostro vestito? Vi vedo ancora: eravate
seduta su un mucchio di cuscini, alla moda di Spagna;
avevate un abito di seta verde ricamato d'oro e d'argento,
a larghe maniche cadenti e annodate sulle vostre
bellissime braccia con dei grossi diamanti; avevate una
gorgiera chiusa; un piccolo cappello sul capo del colore
dell'abito e su questo berretto, una penna d'airone. "Oh!
ecco, io chiudo gli occhi e vi vedo come eravate allora; li
riapro, e vi vedo come ora siete, vale a dire cento volte più
bella!" "Che follia!" mormorò Anna d'Austria che non aveva
il coraggio di irritarsi col duca per il fatto d'aver conservato
con tanta religione la sua immagine nel cuore "che follia
alimentare un'inutile passione con simili ricordi!" "E di che
volete che viva, se non di ricordi? Sono la mia gioia, il mio
tesoro, la mia speranza. Ogni volta che vi vedo, è come se
rinchiudessi un nuovo brillante nello scrigno del mio cuore.
Questo è il quarto che lasciate cadere e che raccolgo;
perché in tre anni, signora, non vi ho vista più di quattro
volte: la prima fu quella di cui vi ho parlato, la seconda fu
dalla signora di Chevreuse, la terza nel giardino di
Amiens." "Duca" disse la Regina arrossendo "non parlate
di quella sera." "Oh! Parliamone invece, signora,
parliamone; è la sola serata felice e radiosa della mia vita.

Vi ricordate che bella notte? Come l'aria era dolce e
profumata, il cielo azzurro e trapunto di stelle? Quella sera,
signora, avevo potuto rimanere un momento solo con voi;
quella sera voi eravate disposta a dirmi tutto, l'isolamento
della vostra vita, la pena del vostro cuore. Eravate
appoggiata al mio braccio, ecco, a questo. Se chinavo la
testa dalla vostra parte, sentivo sfiorarmi il viso dai vostri
morbidi capelli, e ogni volta ch'essi mi sfioravano, tremavo
dalla testa ai piedi. Ah! mia Regina! voi non sapete quale e
quanta gioia paradisiaca possa essere contenuta in un
simile istante! Darei tutto quanto possiedo, la mia
posizione, la mia gloria per rivivere un istante come quello,
una notte come quella! Perché quella notte, signora, voi mi
amavate, ve lo giuro." Milord, forse è possibile che
l'influenza del luogo, la suggestione di quella sera
incantevole, il fascino dei vostri occhi, infine le mille
circostanze che si uniscono a volte per perdere una donna,
si siano adunate intorno a me in quella sera fatale; ma
come avete potuto costatare, milord, la Regina venne in
soccorso della donna che stava per soccombere: alla
prima parola che osaste pronunciare, al primo atto ardito al
quale mi trovai impegnata a rispondere, chiamai." "Oh! sì,
sì, questo è vero, e un altro amore che non fosse il mio non
avrebbe superato la prova; ma il mio, al contrario, ne è
uscito più vivo ed eterno. Avete creduto fuggirmi tornando
a Parigi, avete creduto che io non avrei osato
abbandonare il tesoro sul quale il mio signore mi aveva
ordinato di vegliare! Ma che mi importano tutti i tesori del
mondo e tutti i re della terra? Otto giorni dopo ero già di

ritorno, signora. Questa volta non avete nulla da
rimproverarmi: avevo rischiato la mia fortuna e la mia vita
per rivedervi e non toccai neppure la vostra mano e voi mi
perdonaste rivedendomi confuso e pentito." "Sì, ma la
calunnia si è impadronita di tutte queste follie nelle quali io
non entravo per nulla, e voi lo sapete bene, milord. Il Re,
istigato dal Cardinale ha fatto uno scandalo: ha scacciato
la signora di Vernet, ha esiliato Putange, non vuol più
vedere la signora di Chevreuse e allorché voi avete tentato
di tornare come ambasciatore, il Re stesso, ricordatelo
bene, si è opposto." "Sì, e la Francia sconterà questo
oltraggio con la guerra. Io non potrò rivedervi, signora;
ebbene voglio che ogni giorno sentiate parlare di me. "Che
scopo credete che abbiano la spedizione di Re e la lega
che ho intenzione di proclamare coi protestanti della
Rochelle? Vedervi, solamente vedervi. "Non spero di poter
entrare a mano armata sino a Parigi; ma questa guerra
potrà concludersi con una pace per la quale sarà
necessario un negoziatore, e questo negoziatore sarò io.
Allora non si oserà rifiutare di ricevermi, tornerò dunque a
Parigi e vi rivedrò e sarò felice per un attimo. Migliaia di
uomini, è vero, avranno con la loro vita preparata la mia
felicità, ma che importa perché vi riveda? Tutto ciò è forse
pazzo, insensato; ma ditemi, quale donna ha un amante più
innamorato? quale regina ha un servo più ardente?"
"Milord, milord, voi invocate a vostra difesa cose che vi
accusano maggiormente; milord, milord, tutte queste prove
d'amore che volete darmi son quasi dei delitti." "Perché
non mi amate, signora; se mi amaste vedreste la cosa con

altri occhi. Se mi amaste, oh! ma se mi amaste sarebbe
una felicità troppo grande e io ne impazzirei. Ah! la signora
di Chevreuse di cui parlavate poco fa, la signora di
Chevreuse fu meno crudele di voi; Rolland[9] l'amava ed
ella lo riamò!" "La signora di Chevreuse non era regina!"
mormorò Anna d'Austria, vinta suo malgrado da un amore
così profondo. "Dunque mi amereste se non foste regina,
signora? Dite, mi amereste? Posso dunque pensare che è
soltanto la dignità del vostro rango a rendervi così crudele
con me? Posso credere che se foste stata semplicemente
la signora di Chevreuse, il povero Buckingham avrebbe
potuto sperare? Grazie per queste dolci parole, mille volte
grazie!" "Milord, voi avete capito male, avete male
interpretato; non volevo dire che..." "Silenzio, silenzio!"
disse il duca "se un errore può rendermi felice, non siate
così crudele da togliermelo. L'avete detto voi stessa, mi
hanno teso una trappola, forse vi lascerò la vita, perché,
vedete, è strano, ma da qualche tempo ho il presentimento
che sto per morire." "Mio Dio!" esclamò Anna con un
accento di terrore che dimostrava come il suo interesse
per il duca fosse più grande di quanto ella stessa volesse
ammettere. "Non dico questo per spaventarvi, signora, no;
ciò che dico è anzi ridicolo, e potete credere che io non mi
preoccupo granché di simili sogni. Ma la parola che voi mi
avete detta, questa speranza che mi avete quasi data, avrà
tutto pagato, anche la vita, se la perdessi." "Ebbene!"
disse Anna d'Austria "anch'io, duca, anch'io ho dei
presentimenti. Ho sognato di vedervi a terra, sanguinante,
ferito." "Al lato destro, vero? con un coltello?" l'interruppe

Buckingham. "Sì, proprio così, milord, proprio così, al lato
destro con un coltello. Chi ha potuto dirvi che ho fatto
questo sogno? Non l'ho confidato che a Dio, e soltanto
nelle preghiere." "Non voglio saperne di più; voi mi amate,
signora, è certo." "Io vi amo, io?" "Sì, voi, poiché Dio non vi
manderebbe il mio stesso sogno, se ciò non fosse.
Potremmo avere gli stessi presentimenti se le nostre due
esistenze non avessero un punto di contatto: il cuore? Voi
mi amate, o Regina, e mi piangete." "Oh! Dio mio! Dio
mio!" esclamò Anna d'Austria "è più di quanto possa
sopportare! in nome del cielo, partite, duca, andatevene;
non so se vi amo o no, ciò che so con sicurezza è che non
sarò spergiura. Abbiate dunque pietà di me e partite. Se vi
colpissero, se vi uccidessero, in Francia, se potessi
supporre che il vostro amore per me è stato la causa della
vostra morte, non avrei pace mai più, impazzirei. Partite
dunque, partite vi supplico." "Come siete bella così! e
come vi amo" disse Buckingham. "Partite, partite! vi
scongiuro, e tornate più tardi: tornate come ambasciatore,
come ministro, tornate circondato di guardie che vi
difendano, di servi che veglino su voi, e allora non temerò
più per la vostra vita e sarò felice di rivedervi." "Ma è vero
quanto dite?" "Sì..." "Ebbene! datemi un pegno della
vostra indulgenza, datemi un oggetto che vi appartenga e
che mi dimostri che non ho sognato; un oggetto che voi
abbiate portato e che possa portare a mia volta: un anello,
una collana, una catena." "E se aderisco al vostro
desiderio partirete subito?" "Sì." "Immediatamente?" "Sì"
"Lascerete la Francia? tornerete in Inghilterra?" "Sì, ve lo

giuro." "Allora aspettate." Anna d'Austria rientrò nel suo
appartamento e ne uscì poco dopo tenendo in mano un
cofanetto di legno rosa con le sue cifre, tutto incrostato
d'oro. "Prendete, milord, prendete e serbatelo per mio
ricordo." Buckingham prese il cofanetto e cadde
ginocchioni per la seconda volta. "Mi avete promesso di
partire" disse la Regina. "E mantengo la parola. Datemi la
vostra mano, signora, e partirò." Anna d'Austria tese la
mano chiudendo gli occhi, e appoggiandosi con l'altra a
Estefania, perché sentiva che le forze stavano per
mancarle. Buckingham appoggiò con passione le labbra
su quella bella mano, poi, alzandosi: "Prima che siano
passati sei mesi, se non sarò morto, vi rivedrò, signora,
dovessi sconvolgere il mondo per questo!" E fedele alla
promessa fatta, uscì correndo. Nel corridoio incontrò la
signora Bonacieux che lo aspettava e che con le stesse
precauzioni e uguale fortuna lo ricondusse fuori dal Louvre.
Capitolo 13 IL SIGNOR BONACIEUX

Come abbiamo potuto notare fin qui, nel succedersi degli
avvenimenti, c'era un personaggio del quale, nonostante la
sua situazione precaria, tutti si preoccupavano assai poco
e questo personaggio era il signor Bonacieux, martire
degli intrighi politici e amorosi che si incatenavano gli uni
agli altri in quell'epoca insieme cavalleresca e galante. Per
fortuna - se ne ricordi o no il lettore - per fortuna noi

abbiamo promesso di non perderlo di vista. Gli staffieri che
lo avevano arrestato lo condussero direttamente alla
Bastiglia dove, tremante di paura, lo fecero passare
davanti a un plotone di soldati che stava caricando i
moschetti. Poi lo introdussero in una galleria
semisotterranea dove fu oggetto delle più grossolane
ingiurie e dei più feroci maltrattamenti. Vedendo che non
avevano a che fare con un gentiluomo gli sbirri lo trattarono
come un vero pezzente. Dopo circa mezz'ora, un
cancelliere venne a metter fine alle sue torture ma non alle
sue inquietudini, poiché ordinò che il signor Bonacieux
fosse condotto nella camera degli interrogatori. Di solito i
prigionieri venivano interrogati nelle loro celle, ma al signor
Bonacieux non usarono neppure questa cortesia. Due
guardie s'impadronirono del merciaio, gli fecero
attraversare un cortile, lo fecero entrare in un corridoio in
cui erano tre sentinelle, aprirono una porta e lo spinsero in
una camera bassa, dove, per tutta mobilia, non c'erano che
un tavolo, una sedia, e un commissario che occupava la
seggiola e scriveva sul tavolo. Le due guardie condussero
il prigioniero davanti al tavolo, e a un cenno del
commissario s'allontanarono tanto da non poter udire
quanto si sarebbe detto. Il commissario, che fino a quel
momento aveva tenuto il capo abbassato sulle carte, lo
rialzò per vedere con chi aveva a che fare. Era un uomo
dall'aspetto severo, con un naso appuntito, zigomi
giallognoli e sporgenti, occhi piccoli ma vivaci e penetranti;
la sua fisionomia ricordava insieme la faina e la volpe. La
testa, eretta sopra un collo lungo e mobile, emergeva

dall'ampia toga nera oscillando con un movimento simile
pressappoco a quello di una tartaruga che spinga la testa
fuori dal guscio. Egli cominciò col chiedere al signor
Bonacieux, nome, cognome, età, professione e domicilio.
L'accusato disse di chiamarsi Giacomo Michele
Bonacieux, di aver cinquantun anni, di essere un merciaio
a riposo e di dimorare in via Fossoyeurs al numero 11.
Allora il commissario, invece di continuare l'interrogatorio,
gli fece un lungo discorso per dimostrargli quale pericolo
corresse un oscuro cittadino immischiandosi in questioni
politiche. Arricchì questo esordio di un'esposizione nella
quale parlò della potenza e delle azioni di monsignor
Cardinale, questo ministro incomparabile che aveva
oscurato tutti i ministri del passato, che sarebbe servito di
esempio e tutti i ministri futuri: potenza e azioni non si
potevano contrastare impunemente. Dopo questa seconda
parte del suo discorso, posando il suo sguardo di
sparviero sul povero signor Bonacieux, lo invitò a riflettere
bene sulla gravità della situazione. Ma le riflessioni del
merciaio erano già fatte; egli malediceva il momento in cui
il signor de La Porte aveva avuto l'infelice idea di dargli in
moglie la sua figlioccia, e soprattutto l'istante in cui
quest'ultima era stata nominata guardarobiera della
Regina. Il fondo del carattere di mastro Bonacieux era un
profondo egoismo mescolato a una sordida avarizia; il tutto
abbellito da una estrema viltà. L'amore che gli aveva
ispirato la sua giovane moglie era un sentimento affatto
secondario che non poteva certo lottare con i sentimenti
elementari che siamo venuti enumerando. Il signor

Bonacieux rifletté su quanto il commissario aveva detto.
"Ma signor commissario" disse timidamente "vi prego di
credere che io conosco e apprezzo più di chiunque altro il
merito dell'incomparabile Eminenza dalla quale abbiamo
l'onore d'essere governati." "Davvero?" domandò il
commissario con l'aria di dubitarne. "Ma se fosse proprio
così, perché sareste alla Bastiglia?" "Come ci sono, o
piuttosto perché ci sono" rispose il signor Bonacieux "ecco
precisamente quanto mi è assolutamente impossibile
spiegarvi, visto che io stesso lo ignoro; ma certamente non
può essere per aver io commessa scientemente qualche
azione sgradita a monsignor Cardinale!" "Eppure dovete
aver commesso qualche delitto, visto che siete qui
accusato di alto tradimento." "Di alto tradimento!" gridò
Bonacieux al colmo dello spavento "di alto tradimento? E
come volete che un povero merciaio che detesta gli
Ugonotti e aborrisce gli Spagnuoli sia accusato di alto
tradimento? Rifletteteci, signore, e vedrete che la cosa è
assolutamente impossibile." "Signor Bonacieux" disse il
commissario fissando l'accusato come se i suoi piccoli
occhi avessero la facoltà di leggere nel più profondo dei
cuori "signor Bonacieux, avete voi una moglie?" "Sì,
signore" rispose tremando il merciaio perché capiva che
qui le sue faccende correvano il rischio d imbrogliarsi "o,
meglio, ne avevo una." "Come? Ne avevate una? E che ne
avete fatto, se non l'avete più?" "Me l'hanno rapita,
signore." "Ve l'hanno rapita?" disse il commissario. "Ah!"
Bonacieux capì da questo 'Ah' che l'affare diveniva sempre
più imbrogliato. "Ve l'hanno rapita" riprese il commissario

"e sapete chi ve l'ha rapita?" "Credo di conoscere il
rapitore." "Chi è?" "Badate che non affermo nulla, signor
commissario; sospetto, solamente." "Chi sospettate?
Suvvia, rispondetemi francamente." Il signor Bonacieux era
nella più grande perplessità; doveva negare o dire quanto
sapeva? Se negava, si sarebbe potuto credere che
sapesse troppe cose per confessare; confessando
francamente, invece, avrebbe dato prova di buona volontà.
Si decise quindi a parlare. "Sospetto" disse "di un uomo
grande e bruno, dall'aspetto distinto, il quale ha tutta l'aria
del gran signore; mi sembra che egli ci abbia seguito più
volte, quando aspettavo mia moglie davanti alla porticina
del Louvre per riaccompagnarla a casa." Il commissario
parve provare qualche inquietudine. "Il suo nome?"
domandò. "Oh! il suo nome non lo so; ma se lo incontrerò
lo riconoscerò subito, anche fra migliaia di persone,
siatene certo." Il viso del delegato si fece cupo. "Dite che lo
riconoscereste tra mille" continuò. Bonacieux si accorse di
aver sbagliato strada e fu pronto a dire: "Lo riconoscerei...
ecco... proprio..." "Mi avete detto che lo riconoscereste"
disse il commissario "anche fra migliaia di persone, e per
oggi basta. Prima che proseguiamo l'interrogatorio,
occorre che qualcuno sia avvertito che voi conoscete il
rapitore di vostra moglie." "Ma io non vi ho detto che lo
conosco" gridò il merciaio al colmo della disperazione "vi
ho detto al contrario..." "Riconducete il prigioniero" disse il
commissario alle guardie. "Dove?" chiese il cancelliere. "In
una segreta." "In quale?" "Mio Dio, nella prima che capita,
purché sia ben chiusa" disse il commissario con

un'indifferenza che empì d'orrore il povero Bonacieux.
"Ahimè! Ahimè!" si disse quest'ultimo "la sventura è su di
me! Mia moglie avrà commesso qualche spaventoso
delitto, mi si crederà suo complice e sarò punito per lei.
Essa avrà confessato, avrà detto che io so tutto; una donna
è sempre debole! Una segreta, la prima che capita! Ecco!
Una notte passa presto, e domani, la ruota, la forca! Oh!
mio Dio! mio Dio! abbiate pietà di me!" Senza
preoccuparsi delle lamentele di mastro Bonacieux,
lamentele alle quali, d'altronde, dovevano essere abituate,
le due guardie lo afferrarono ciascuna per un braccio e lo
condussero via mentre il commissario scriveva in gran
fretta una lettera che il suo cancelliere attendeva.
Bonacieux non chiuse occhio; non che la sua cella fosse
troppo sgradevole, ma perché le sue inquietudini erano
troppo grandi. Rimase tutta la notte seduto sul suo
sgabello, trasalendo al minimo rumore, e allorché i primi
raggi del sole penetrarono nella sua camera, gli parve che
l'aurora avesse assunto una tinta funebre. D'improvviso
sentì tirare i catenacci ed ebbe un orribile sussulto.
Credeva lo si venisse a prendere per condurlo al patibolo;
cosicché quando, invece del carnefice, vide comparire
semplicemente il commissario e il cancelliere del giorno
prima, fu lì lì per stringerli fra le braccia. "Da ieri sera il
vostro affare s'è imbrogliato assai, brav'uomo" disse il
commissario "e vi consiglio di dire tutta la verità, poiché
solo il vostro pentimento può placare la collera del
Cardinale." "Ma io son pronto a dir tutto!" esclamò
Bonacieux "per lo meno tutto quello che so. Interrogatemi,

vi prego." "Per prima cosa, ditemi dunque dov'è vostra
moglie." "Vi ho pur detto che l'hanno rapita." "Sì, ma da ieri
alle cinque pomeridiane, grazie a voi, è fuggita." "Mia
moglie è fuggita!" esclamò Bonacieux. "Oh! sciagurata!
Signore, siate ben persuaso che se è fuggita, non è per
mia colpa, ve lo giuro." "Che cosa eravate dunque andato
a fare dal vostro vicino signor d'Artagnan, col quale avete
avuto una lunga conversazione nel corso della giornata?"
"Ah! sì, signor commissario, sì, questo è vero, e riconosco
di aver avuto torto. Sono proprio stato dal signor
d'Artagnan." "E qual era lo scopo di questa visita?" "Di
pregarlo di aiutarmi a ritrovare mia moglie. Credevo di
aver diritto di reclamarla; a quanto pare ero in errore e ve
ne chiedo scusa." "E che cosa ha risposto il signor
d'Artagnan?" "Mi promise il suo aiuto; ma vidi ben presto
che mi tradiva." "Voi cercate di mettere la giustizia su una
falsa strada. Il signor d'Artagnan stabilì un patto con voi e
per questo appunto mise in fuga gli sbirri che avevano
arrestato vostra moglie e ha poi sottratta quest'ultima a
ogni ricerca." "Il signor d'Artagnan ha rapito mia moglie!
Caspita! Che cosa mi dite mai!" "Per fortuna il signor
d'Artagnan è nelle nostre mani e vi porremo a confronto
con lui." "Ah! in fede mia! non domando di meglio"
esclamò Bonacieux a mi farà piacere rivedere una faccia
nota." "Fate entrare il signor d'Artagnan" disse il
commissario alle guardie. Le guardie introdussero Athos.
"Signor d'Artagnan" disse il commissario rivolgendosi ad
Athos "diteci ciò che accadde tra voi e il signore." "Ma!"
esclamò Bonacieux "questo signore non è il signor

d'Artagnan." "Come! non è il signor d'Artagnan?" esclamò
il commissario. "Neppure per sogno!" rispose Bonacieux.
"E allora chi è questo signore?" "Non posso dirlo. Non lo
conosco." "Come! Non lo conoscete?" "No." "Non l'avete
visto mai?" "L'ho visto qualche volta, ma non so come si
chiama." "Come vi chiamate?" chiese il commissario al
moschettiere. "Athos." "Questo non è il nome d'un uomo, è
il nome di una montagna[10]" esclamò il povero inquirente.
"E' il mio nome" disse tranquillamente Athos. "Ma avevate
detto di chiamarvi d'Artagnan!" "Io?" "Sì, voi." "Vale a dire
che voi mi avete detto: "Siete il signor d'Artagnan?". E io
ho risposto: "Lo credete?" Le guardie hanno gridato di
esserne sicure: non ho voluto contraddirle. Dopo tutto
potevo anche ingannarmi." "Signore, voi insultate la
maestà della giustizia." "Nemmeno per sogno" fece
tranquillamente Athos. "Voi siete il signor d'Artagnan."
"Vedete bene che siete ancora voi a dirlo." "Ma!" esclamò
a sua volta il signor Bonacieux "vi ripeto, signore, che non
possono esserci dubbi! Il signor d'Artagnan è mio ospite;
ne consegue che, benché non mi paghi l'affitto, e, anzi
appunto per questo, io devo conoscerlo. Il signor
d'Artagnan è un giovanotto di diciannove o vent'anni
appena e il signore ne ha per lo meno trenta. Il signor
d'Artagnan è nelle guardie del signor Des Essarts e il
signore è moschettiere del signor di Tréville; guardate
l'uniforme, signor commissario, guardate l'uniforme." "E'
vero" mormorò il commissario "è vero, per bacco!" In quel
mentre la porta si aprì con fracasso e un messo introdotto
da un carceriere della Bastiglia entrò e porse una lettera al

commissario. "Oh, sciagura!" esclamò questi. "Come?
Che dite? Di chi parlate? Spero non sia di mia moglie!" "Al
contrario è proprio di lei che parlo. State tranquillo; la
vostra situazione non potrebbe essere migliore!"
"Insomma" gridò il merciaio esasperato "fatemi il piacere
di dirmi, signore, come possa peggiorare la mia situazione
per quello che mia moglie fa mentre io sono in prigione!"
"Perché quanto ella fa non è che il seguito di un infernale
piano prestabilito!" "Vi giuro, signor commissario, che
siete in errore, assolutamente nel più profondo errore, che
non ho mai saputo nulla di ciò che doveva fare mia moglie
e che sono del tutto estraneo a quanto ella ha fatto e che
se ha fatto delle sciocchezze la rinnego, la smentisco e la
maledico." "Bene" disse Athos "se non avete più bisogno
di me, fatemi condurre in qualche altro luogo perché il
vostro Bonacieux è troppo noioso!" "Riconducete i
prigionieri nelle loro segrete" ordinò il commissario a e
custoditeli nella massima segregazione." "Però" osservò
Athos con l'abituale calma, "se è il signor d'Artagnan che
cercate, non capisco in che io possa sostituirlo." "Fate ciò
che ho detto" gridò il commissario. "E, segregazione
assoluta! Siamo intesi?" Athos seguì le guardie scrollando
le spalle e il signor Bonacieux gettando lamenti che
avrebbero spezzato il cuore di una tigre. Il merciaio fu
rinchiuso nella segreta dove aveva passato la notte e dove
rimase l'intera giornata. Tutto il giorno il signor Bonacieux
pianse come un autentico merciaio, dato che, come aveva
detto egli stesso, non era per nulla uomo di spada. La
sera, alle nove circa, mentre si decideva a coricarsi, intese

dei passi nel corridoio, la porta della segreta si aprì e
apparvero due guardie. "Seguiteci" disse un ufficiale che
era con loro. "Seguirvi!" esclamò Bonacieux. "Seguirvi a
quest'ora! Ma dove, Dio mio!" "Dove abbiamo l'ordine di
condurvi." "Questa non è una risposta." "E' la sola che
possiamo darvi." "Dio mio! Dio mio" mormorò il povero
merciaio. "Questa volta sono perduto!" E seguì
macchinalmente, senza far resistenza, le guardie ch'erano
venute a prenderlo. Percorse il corridoio che aveva
percorso il giorno prima, traversò un primo cortile, poi una
seconda ala dell'edificio; infine, alla porta del cortile
d'ingresso vide una vettura circondata da quattro guardie a
cavallo. Fu fatto salire in questa vettura, l'ufficiale si sedette
al suo fianco, e lo sportello fu chiuso a chiave, cosicché si
trovarono entrambi in una prigione viaggiante. La carrozza
si mise in moto, lenta come un carro funebre. Attraverso la
grata dello sportello chiusa da un lucchetto, il prigioniero
non vedeva che le case e il selciato; ma da vero parigino
qual era, Bonacieux riconosceva ogni strada dai pilastri,
dalle insegne e dai fanali. Nel momento in cui arrivarono a
San Paolo, dove i condannati della Bastiglia salivano il
patibolo, stette per svenire e per due volte si fece il segno
della croce. Aveva creduto che la vettura dovesse fermarsi
lì, ma la vettura continuò il suo cammino. Più innanzi un
grande terrore s'impadronì nuovamente di lui, e fu quando
la carrozza costeggiò il cimitero di San Giovanni, nel quale
venivano seppelliti i criminali di Stato. Una sola cosa lo
rassicurò un poco, e era che ai condannati, prima di
seppellirli, si tagliava generalmente la testa, ed egli la sua

l'aveva ancora sulle spalle. Ma quando vide che la carrozza
prendeva la strada per la piazza di 'Grève', e scorse i tetti
aguzzi del palazzo di città, e la carrozza passò sotto
l'arcata, credette che tutto fosse finito per lui. Allora volle
confessarsi all'ufficiale, e poiché questi rifiutò di ascoltarlo,
si mise a gettare grida così pietose che quello lo avvertì
che se avesse continuato a rintronargli così le orecchie, lo
avrebbe imbavagliato. Questa minaccia rassicurò alquanto
Bonacieux: se avesse dovuto essere giustiziato in piazza
di Grève, non avrebbe minacciato di imbavagliarlo, perché
erano quasi arrivati al luogo delle esecuzioni. Invece, la
carrozza attraversò la piazza fatale senza fermarsi. Non
c'era più da temere che la 'Croix-du-Trahoir': la carrozza
s'incamminò appunto in quella direzione. Questa volta non
c'era più dubbio: era appunto alla 'Croix-du-Trahoir' che
venivano giustiziati i condannati di poco conto. Bonacieux
aveva peccato d'orgoglio ritenendosi degno di San Paolo
e della piazza di 'Grève'. Era alla 'Croix-du-Trahoir' che
avrebbe terminato il suo viaggio e la sua esistenza! Egli
non poteva ancora vedere quella disgraziata croce, ma la
sentiva, per così dire, venirgli incontro. Quando non fu più
che a una ventina di passi da essa, udì un rumore, e la
carrozza si fermò. Era più di quanto poteva sopportare il
povero Bonacieux, già schiacciato dalle emozioni
successive che aveva provato, per cui emise un debole
gemito, che avrebbe potuto essere preso per l'ultimo
respiro di un moribondo, e svenne.
Capitolo 14 L'UOMO DI MEUNG

La folla radunata alla Croix-du-Trahoir non aspettava
l'arrivo di un condannato, ma contemplava un impiccato. La
vettura, arrestata per un attimo, infilò via Sant'Onorato, girò
per la via dei 'Bons-Enfants' e si fermò davanti a una porta
di servizio. La porta si aprì, due guardie ricevettero fra le
braccia Bonacieux sostenuto dall'ufficiale, lo spinsero
lungo un corridoio, gli fecero salire una scala e lo deposero
in un'anticamera. Egli aveva camminato come si cammina
in un sogno; aveva intravisto gli oggetti come attraverso
una nebbia; e le sue orecchie avevano sentito dei suoni
senza comprenderli; in quel momento, se lo avessero
giustiziato, non avrebbe avuto un gesto di difesa, non
avrebbe gettato un grido per implorare pietà. Restò
dunque seduto sulla panca col dorso appoggiato al muro e
le braccia penzoloni. Purtuttavia siccome, guardandosi
intorno, non scorse nulla di minaccioso, nulla che indicasse
che la sua vita fosse in pericolo, siccome la panca era
convenientemente imbottita, il muro tappezzato di un bel
cuoio di Cordova e grandi cortine di damasco rosso
fermate da cordoni ondeggiavano dinanzi alle finestre, capì
a poco a poco che il suo spavento era esagerato e
cominciò a muovere il capo a destra e a sinistra e dall'alto
in basso. Questi movimenti, ai quali nessuno si oppose, gli
ridiedero un po' di coraggio, ed egli ritrasse prima una
gamba, poi l'altra; infine, aiutandosi con le mani, si sollevò
sulla panca e si ritrovò in piedi. In quel mentre un ufficiale di

bella presenza sollevò una portiera, continuò a scambiare
qualche parola con una persona ch'era nella camera vicina
e si rivolse al prigioniero dicendo: "Siete voi che vi
chiamate Bonacieux?" "Sì, signor ufficiale, per servirvi"
mormorò il merciaio più morto che vivo. "Entrate." E si fece
da parte per lasciarlo passare nella camera dove
sembrava essere atteso. Era un grande gabinetto dalle
pareti adorne di armi offensive e difensive, chiuso e cupo,
dove il fuoco era già acceso sebbene non si fosse che a
fine settembre. Al centro del gabinetto una tavola quadrata,
coperta di libri e di carte, su cui era distesa una
grandissima pianta della città di La Rochelle. In piedi,
davanti al camino stava un uomo di media statura,
dall'espressione altera, dagli occhi penetranti, dalla fronte
larga, dal viso magro che un pizzo sormontato da due baffi
ben arricciati rendeva più lungo. Sebbene quest'uomo non
avesse che trentasei o trentasette anni appena, capelli,
pizzo e baffi stavano diventando grigi. Quest'uomo,
sebbene non avesse spada, aveva l'aspetto di un militare,
e i suoi stivali di bufalo ancora coperti di polvere
indicavano che era stato a cavallo nel corso della giornata.
Quest'uomo era Armando Giovanni du Plessis, cardinale di
Richelieu, non quale ci viene presentato abitualmente,
curvo come un vecchio, sofferente come un martire, col
corpo spezzato, la voce spenta, sepolto in una enorme
poltrona, come in una tomba anticipata, vivo solo per la
forza del suo genio e capace di sostenere la lotta contro
tutta l'Europa in virtù unicamente di una costante
applicazione del suo pensiero; ma qual era realmente a

quell'epoca, vale a dire un abile e galante cavaliere, già
debole di corpo, ma sostenuto da quella potenza morale
che ha fatto di lui uno degli uomini più straordinari che
siano esistiti, pronto, infine, dopo aver aiutato il duca di
Nevers nel suo ducato di Mantova, dopo aver prese Nimes,
Castres e Uzes, a cacciare gli Inglesi dall'isola Re e a
mettere l'assedio a La Rochelle. A prima vista, niente in lui
indicava il Cardinale, e non era possibile, a coloro che non
lo conoscevano, di indovinare davanti a chi si trovassero. Il
povero merciaio rimase in piedi sulla porta, mentre gli
occhi di colui che abbiamo descritto si fissavano su di lui e
sembravano voler penetrare sino in fondo al passato. "E'
questo quel tal Bonacieux?" chiese dopo un attimo di
silenzio. "Sì, monsignore" rispose l'ufficiale. "Va bene,
datemi quelle carte e lasciateci." L'ufficiale prese sulla
tavola le carte designate, le rimise a chi gliele aveva
chieste, s'inchinò fino a terra, e uscì. Bonacieux riconobbe
in quelle carte i suoi interrogatori della Bastiglia. Di tanto in
tanto, l'uomo del caminetto levava gli occhi dallo scritto e li
piantava come pugnali, fino in fondo al cuore del povero
merciaio. Dopo dieci minuti di lettura e dieci secondi di
esame, il Cardinale seppe che cosa pensare. "Quella testa
non ha mai cospirato" mormorò "ma non importa,
indaghiamo ugualmente." "Siete accusato di alto
tradimento" disse lentamente il Cardinale. "Me l'hanno già
detto, monsignore" esclamò Bonacieux dando al suo
interlocutore il titolo che gli aveva dato l'ufficiale "ma vi
giuro che non ne sapevo niente." Il Cardinale represse un
sorriso. "Voi avete cospirato insieme con vostra moglie, la

signora di Chevreuse e un milord duca di Buckingham."
"Infatti, monsignore" rispose il merciaio "ho già udito
pronunciare questi nomi." "In quale occasione?" "Mia
moglie diceva che il Cardinale di Richelieu aveva attirato il
duca di Buckingham a Parigi per perderlo e per perdere la
Regina con lui." "Diceva questo?" esclamò con violenza il
Cardinale. "Sì, monsignore; ma io le dicevo che aveva torto
di fare dei simili discorsi e che sua Eminenza era
incapace..." "Tacete, voi siete un imbecille!" riprese il
Cardinale. "E' proprio ciò che mi ha risposto mia moglie,
monsignore." "Sapete chi ha rapita vostra moglie?" "No,
monsignore." "Avete detto di avere dei sospetti?" "Sì,
monsignore; ma i miei sospetti, se non sbaglio, hanno
contrariato il signor commissario, e ora non li ho più."
"Vostra moglie è fuggita, lo sapevate?" "No, monsignore.
L'ho saputo soltanto dopo che mi hanno messo in carcere
sempre per bocca del signor commissario, un uomo molto
gentile." Il Cardinale frenò un secondo sorriso. "Allora non
sapete che cosa sia successo a vostra moglie dopo la sua
fuga?" "Assolutamente, monsignore; ma penso che sia
tornata al Louvre." "A un'ora del mattino non era ancora
tornata." "Dio Mio! Ma che può esserle capitato?" "Lo
sapremo, state tranquillo; al Cardinale nulla si può
nascondere: il Cardinale sa tutto." "In questo caso, credete,
monsignore, che il Cardinale voglia dirmi che cosa è
successo a mia moglie?" "Forse, ma è necessario che voi,
prima, confessiate tutto quello che sapete circa la relazione
di vostra moglie con la signora di Chevreuse."
"Monsignore, non ne so proprio niente, perché non l'ho mai

vista." "Quando andavate a prendere vostra moglie al
Louvre, tornavate direttamente a casa?" "Quasi mai: ella
aveva spesso a che fare con certi mercanti di tela presso i
quali la conducevo." "E quanti mercanti di tela aveva?"
"Due, monsignore." "Dove abitavano?" "Uno in via
Vaugirard, l'altro in via La Harpe." "Entravate da loro con
lei?" "Mai, monsignore; l'aspettavo alla porta." "E che
pretesto adduceva perché la lasciaste entrare sola?" "Non
adduceva nessun pretesto; mi diceva di aspettarla, e io
l'aspettavo." "Siete un marito ben compiacente, mio caro
signor Bonacieux!" disse il Cardinale. "Mi chiama 'caro'
pensò il merciaio "la faccenda si accomoda."
"Riconoscereste le porte dei due mercanti?" "Sì." "Sapete
i numeri?" "Sì." "Che numeri sono?" "N. 25 in via
Vaugirard; N. 75 in via La Harpe." "Va bene" disse il
Cardinale. Dopo di che afferrò un campanello d'argento e
lo suonò; l'ufficiale riapparve. "Andate" disse sottovoce "a
chiamare Rochefort; venga subito, se è rientrato." "Il conte
è in anticamera e ha urgenza di parlare a Vostra
Eminenza." "A Vostra Eminenza!" mormorò Bonacieux,
che sapeva qual fosse il titolo che veniva dato abitualmente
al Cardinale. "A Vostra Eminenza!..." "E allora venga,
venga" disse vivamente Richelieu. L'ufficiale si slanciò fuori
del gabinetto con quella rapidità che tutti i servitori del
Cardinale usavano nell'obbedirgli. Non erano trascorsi
ancora cinque secondi dalla sparizione dell'ufficiale che la
porta si riaprì ed entrò un nuovo personaggio. "E' lui!"
esclamò il merciaio. "Chi?" chiese il Cardinale. "Quello che
ha rapito mia moglie!" Il Cardinale suonò ancora e

l'ufficiale riapparve. "Riconsegnate quest'uomo alle
guardie; aspetti che lo richiami alla mia presenza." "No,
monsignore! no, non è lui!" esclamò Bonacieux "mi sono
sbagliato: è un altro che non gli rassomiglia neppure! Il
signore è un onest'uomo!" "Conducete fuori
quest'imbecille!" disse il Cardinale. L'ufficiale prese
sottobraccio Bonacieux e lo condusse nell'anticamera
dove trovò le sue due guardie. Il nuovo personaggio
introdotto poco prima, seguì impazientemente con gli occhi
il merciaio fino a che non fu uscito e, allorché la porta si
richiuse, si avvicinò prontamente al Cardinale e disse: "Si
sono veduti!" "Chi?" "Lei e lui." "La Regina e il duca!"
esclamò Richelieu. "Sì." "Dove?" "Al Louvre." "Ne siete
sicuro?" "Assolutamente." "Chi ve l'ha detto?" "La signora
di Lannoy, che come sapete vi è assolutamente devota."
"Perché non l'ha detto prima?" "Sia combinazione o
diffidenza, la Regina ha fatto coricare nella sua camera la
signora di Surgis e l'ha tenuta con sé tutta la giornata." "Va
bene, siamo stati battuti; cerchiamo di prenderci una
rivincita." "Vi aiuterò con tutto il cuore, monsignore, state
tranquillo." "E come andò la cosa?" "A mezzanotte e
mezzo la Regina era con le sue dame..." "Dove?" "Nella
sua camera da letto..." "Bene." "Allorché le fu recato un
fazzoletto che le mandava la sua guardarobiera..."
"Eppoi?" "Subito la Regina ha manifestato una grande
emozione, nonostante il rossetto che le copriva le guance,
è impallidita." "Eppoi? Eppoi?" "Frattanto si era levata e
con voce alterata disse: 'Signore, attendetemi dieci minuti,
vado e torno'. Ha aperto una porta della sua alcova, ed è

uscita." "Perché la signora di Lannoy non è corsa
immediatamente al avvertirvi?" "Nulla era ancora sicuro, e
d'altra parte la Regina aveva detto: 'Signore, aspettatemi' e
non ha osato disubbidire." "E per quanto tempo la Regina
è rimasta assente?" "Per tre quarti d'ora." "Nessuna delle
sue dame l'accompagnava?" "Dona Estefania soltanto." "E
dopo è tornata?" "Sì, ma per prendere un cofanetto di
legno di rosa con le sue cifre e uscire di nuovo." "E
quando, più tardi, è rientrata, aveva con sé il cofanetto?"
"No." "La signora di Lannoy sapeva ciò che conteneva?"
"Sì, i fermagli di brillanti che Sua Maestà regalò alla
Regina." "Ed essa è rientrata senza il cofanetto?" "Sì." "La
signora di Lannoy crede che l'abbia dato a Buckingham?"
"Ne è sicura." "Perché?" "Durante la giornata, la signora di
Lannoy, che è addetta al servizio della Regina, ha cercato
il cofanetto, si è finta preoccupata di non trovarlo e ha
chiesto alla Regina se ne sapeva qualcosa." "E la Regina?
..." "La Regina ha arrossito e ha risposto che, avendo il
giorno prima rotto uno dei suoi fermagli, l'aveva mandato al
suo orefice per farlo accomodare." "Bisogna passare da
lui e verificare se la cosa sia vera o no." "Ho verificato." "E
l'orefice?" "L'orefice non sa nulla di nulla." "Bene! Bene!
Rochefort, tutto non è ancora perduto, e forse... forse tutto
è per il meglio." "Certo è che io non dubito che il genio di
Vostra Eminenza..." "Non ripari alle sciocchezze del suo
agente, non è vero?" "E' proprio quello che avrei detto se
Vostra Eminenza mi avesse fatto finire la frase." "E ora
ditemi, sapete dove erano nascosti la duchessa di
Chevreuse e il duca di Buckingham?" "No, monsignore, i

miei aiutanti non mi hanno saputo dir nulla in proposito."
"Ebbene, io lo so." "Voi, monsignore?" "Sì, o, per lo meno,
lo immagino. Essi erano l'uno in via Vaugirard, numero 25,
e l'altra in via La Harpe, numero 75." "Vostra Eminenza
vuole che li faccia arrestare entrambi?" "Sarà troppo tardi,
se ne saranno già andati via." "Non importa, possiamo
assicurarcene." "Prendete con voi dieci delle mie guardie
e perquisite tutt'e due le case." "Vado subito, monsignore."
E Rochefort uscì di corsa. Il Cardinale, restato solo, rifletté
per un attimo e suonò una terza volta. Lo stesso ufficiale
riapparve. "Fate entrare il prigioniero" disse il Cardinale.
Bonacieux fu introdotto una volta ancora, il Cardinale fece
un cenno e l'ufficiale si ritirò. "Voi mi avete ingannato"
disse il Cardinale con severità. "Io" esclamò Bonacieux "io
ingannare Vostra Eminenza!" "Vostra moglie, allorché
andava in via di Vaugirard in via La Harpe, non andava da
dei mercanti di tela." "E dove andava, mio Dio?" "Andava
dalla duchessa di Chevreuse e dal duca di Buckingham."
"Deve essere proprio così" mormorò Bonacieux
richiamando i suoi ricordi. "Vostra Eminenza ha ragione.
Ho fatto osservare molte volte a mia moglie che era strano
che dei mercanti di tela abitassero in simili case, case
prive di insegna, e ogni volta mia moglie si è messa a
ridere." "Ah! monsignore" continuò Bonacieux gettandosi
ai piedi di Sua Eminenza "oh! voi siete veramente il
Cardinale, il gran Cardinale, l'uomo di genio che tutto il
mondo ammira!" Il Cardinale, per quanto mediocre fosse il
trionfo riportato sopra un essere volgare qual era
Bonacieux, ebbe ugualmente un attimo di soddisfazione;

poi, quasi istantaneamente, come se un nuovo pensiero
attraversasse il suo cervello, un sorriso sfiorò le sue labbra,
e, tendendo la mano al merciaio: "Alzatevi, amico mio" gli
disse "voi siete un brav'uomo." "Il Cardinale mi ha toccato
la mano! io ho toccato la mano del grand'uomo! il
grand'uomo mi ha chiamato suo amico!" esclamò
Bonacieux. "Sì, amico mio" ripeté il Cardinale con quel suo
accento paterno che ingannava soltanto coloro che non lo
conoscevano bene "e poiché siete stato sospettato
ingiustamente, avete diritto a un indennizzo; ecco, prendete
questo sacchetto di cento pistole e perdonatemi."
"Perdonarvi, monsignore!" disse Bonacieux esitando a
prendere il sacchetto; poiché temeva senza dubbio che
questo preteso dono non fosse che uno scherzo. "Ma voi
eravate liberissimo di farmi arrestare, siete padrone di
farmi torturare, siete padrone di farmi impiccare: voi siete il
padrone e io non avrei avuto da dire la più piccola parola.
Perdonarvi, monsignore? Suvvia, voi volete scherzare?"
"Oh! caro signor Bonacieux! siete molto generoso, lo
costato e ve ne ringrazio. Perciò prendete questo
sacchetto e andatevene senza troppo lamentarvi di me."
"Ma io me ne vado raggiante, monsignore." "Dunque,
addio o, meglio, arrivederci, perché spero che ci
rivedremo." "Tutte le volte che lo vorrà monsignore, io sarò
agli ordini di Vostra Eminenza." "Ciò sarà sovente, state
tranquillo, perché la vostra conversazione mi è riuscita
piacevolissima." "Oh, monsignore!" "Arrivederci, signor
Bonacieux, arrivederci." E il Cardinale fece un cenno con la
mano, al quale Bonacieux rispose inchinandosi fino a terra

e dopo di ciò si ritirò a ritroso, e il Cardinale lo udì sfogare
il suo entusiasmo nell'anticamera gridando a squarciagola:
"Viva Monsignore! Viva Sua Eminenza! viva il gran
Cardinale!". Il Cardinale ascoltò sorridendo questa
rumorosa manifestazione dei sentimenti entusiastici del
signor Bonacieux; ma, quando le grida di Bonacieux si
furono perdute nella lontananza: "Bene" disse "ecco un
uomo pronto a farsi uccidere per me!" Si mise quindi a
esaminare attentissimamente la carta topografica di La
Rochelle che, come s'è detto, era stesa sul suo tavolo,
tracciando con una matita la linea della diga che diciotto
mesi dopo chiuse il porto della città assediata. Mentre era
tutto assorto nelle sue meditazioni strategiche, la porta si
riaprì e Rochefort entrò. "Ebbene?" domandò vivamente il
Cardinale alzandosi con una prontezza che dimostrava
quale importanza desse alla commissione che aveva
affidato al conte. "Ebbene" disse quest'ultimo "una giovane
donna fra i ventisei e i ventotto anni e un uomo fra i
trentacinque e i quaranta, hanno effettivamente abitato
nelle case indicatemi da Vostra Eminenza; ma la donna è
partita la notte scorsa e l'uomo questa mattina." "Erano
loro!" esclamò il Cardinale che fissava la pendola; "e ora è
già troppo tardi per farli inseguire; la duchessa è ormai a
Tours e il duca a Boulogne. Bisogna raggiungerlo a
Londra." "Quali sono gli ordini di Vostra Eminenza?" "Non
una parola di quanto è avvenuto; la Regina rimanga
perfettamente tranquilla e ignori che noi sappiamo il suo
segreto. Essa deve credere che siamo alla ricerca di una
cospirazione qualsiasi. Mandatemi il guardasigilli

Séguier." "E di quell'uomo, che ne farà Vostra Eminenza?"
"Quale uomo?" domandò il Cardinale. "Quel Bonacieux."
"Ne ho fatto tutto quello che si poteva farne, la spia di sua
moglie." Il conte di Rochefort s'inchinò da uomo che
riconosce la grande superiorità del suo padrone e si ritirò.
Rimasto solo, il Cardinale sedette di nuovo, scrisse una
lettera, la sigillò con suo sigillo particolare e suonò. Per la
quarta volta l'ufficiale rientrò. "Fate venire Vitray" disse il
Cardinale "e ditegli di prepararsi per un viaggio." Un
istante dopo l'uomo che egli aveva fatto chiamare era
dinanzi a lui, in stivali e speroni. "Vitray" diss'egli "partirete
a gran carriera per Londra, non vi arresterete neppure un
istante per la strada e consegnerete questa lettera a
Milady. Eccovi un buono di duecento pistole, passate a
riscuoterlo dal mio tesoriere. Ne avrete altrettante se
tornerete allo spirare dei sei giorni e se avrete fatta bene la
mia commissione." Il messaggero s'inchinò senza parlare,
prese la lettera, il buono e uscì. Ecco che cosa conteneva
la lettera: "Milady, trovatevi al primo ballo al quale andrà il
duca di Buckingham. Egli avrà sul suo giustacuore dodici
fermagli di diamanti; avvicinatevi a lui, e tagliatene due.
Appena saranno in vostro possesso, avvertitemene."
Capitolo 15 UOMINI DI TOGA E UOMINI D'ARME

Il giorno seguente a quello in cui avvennero gli avvenimenti
narrati, poiché Athos non era riapparso, il signor di Tréville

fu avvertito della sua scomparsa da d'Artagnan e da
Porthos. Quanto ad Aramis, egli aveva chiesto una licenza
di cinque giorni e si diceva che fosse a Rouen per affari di
famiglia. Il signor di Tréville era il padre dei suoi soldati.
L'infimo e il più sconosciuto fra essi, dal momento in cui
indossava l'uniforme della compagnia, poteva essere
altrettanto sicuro del suo aiuto e del suo appoggio che se
fosse stato suo fratello. Egli si recò dunque all'istante dal
luogotenente criminale. Fu chiamato l'ufficiale che
comandava il posto della Croix-Rouge e le indagini
successive accertarono che Athos era per il momento
alloggiato al Fort-l'Eveque. Athos aveva sopportate tutte le
prove che abbiamo visto subire da Bonacieux. Noi
abbiamo già assistito alla scena del confronto dei due
prigionieri. Athos che, fino a quel momento, non aveva
parlato per tema che d'Artagnan, arrestato a sua volta, non
potesse disporre del tempo di cui aveva bisogno, si era
deciso a dichiarare che egli si chiamava Athos non
d'Artagnan. Aggiunse di non conoscere né il signor né la
signora Bonacieux, di non aver mai parlato né all'uno né
all'altra, che alle dieci di sera era andato a far visita a
d'Artagnan, suo amico, ma che fino a quell'ora era stato dal
signor di Tréville dove aveva pranzato, e di ciò potevano
far fede più di venti testimoni, fra i quali nominò molti
distintissimi gentiluomini, primo fra tutti il duca di La
Trémouille. Il secondo commissario fu stupito quanto il
primo dalle dichiarazioni semplici e ferme di quel
moschettiere sul quale avrebbe pur voluto prendersi una di
quelle rivincite che gli uomini di toga amano tanto riportare

sugli uomini d'arme; ma il nome del signor di Tréville e
quello del duca di La Trémouille erano tali da indurlo a
pensarci su. Athos fu quindi inviato al Cardinale, ma
disgraziatamente questi era al Louvre dal Re. Era
precisamente il momento in cui il signor di Tréville, dopo
essere stato dal luogotenente criminale e dal governatore
del Fort-l'Eveque senza aver potuto trovare Athos,
giungeva da Sua Maestà. Come capitano dei moschettieri,
il signor di Tréville poteva entrare dal Re a tutte le ore.
Sappiamo già quali fossero le prevenzioni del Re contro la
Regina, prevenzioni abilmente mantenute dal Cardinale,
che in fatto di intrighi, diffidava infinitamente più delle
donne che degli uomini. Uno dei principali motivi di questa
prevenzione era l'amicizia di Anna d'Austria per la signora
di Chevreuse. Queste due donne gli davano più
preoccupazioni che non le guerre con la Spagna, i litigi con
l'Inghilterra e gli imbarazzi delle finanze. Secondo lui, la
signora di Chevreuse aiutava la Regina non solo nei suoi
intrighi politici, ma, cosa che lo tormentava ancor più,
anche nei suoi intrighi amorosi. Alle prime parole con cui il
Cardinale gli annunciò che la signora di Chevreuse,
esiliata a Tours dove tutti ritenevano si trovasse, era venuta
a Parigi e vi era rimasta per cinque giorni, senza che la
polizia avesse potuto scovarla, il Re si era abbandonato a
un impeto di collera furiosa. Capriccioso e infedele, il Re
voleva essere chiamato Luigi il Giusto e Luigi il Casto. La
posterità comprenderà difficilmente questo carattere che la
storia ci spiega soltanto per via di fatti, mai di
ragionamenti. Ma allorché il Cardinale aggiunse che non

solo la signora di Chevreuse era venuta a Parigi, ma che,
inoltre, la Regina aveva riallacciato le sue relazioni con lei
per mezzo di una corrispondente misteriosa che a
quell'epoca si chiamava 'cabale'[11]; quando affermò che
lui, Richelieu, stava per sbrogliare i fili più oscuri di
quell'intrigo e che, nel momento in cui l'emissario della
Regina presso l'esiliata era sul punto d'essere arrestato sul
fatto, in delitto flagrante, un moschettiere aveva osato
interrompere il corso della giustizia piombando con la
spada in pugno sugli onesti uomini della legge incaricati di
esaminare imparzialmente tutta la faccenda per metterla
sotto gli occhi del Re, Luigi Tredicesimo non si tenne più e
fece un passo verso gli appartamenti della Regina in preda
a quella pallida e muta indignazione che, allorché
scoppiava, spingeva questo sovrano oltre i limiti della più
fredda crudeltà. E tuttavia il Cardinale non aveva ancora
nominato Buckingham. Fu in quel momento che il signor di
Tréville entrò, freddo, gentile e in una tenuta inappuntabile.
Intuendo dalla presenza del Cardinale e dal viso sconvolto
del Re ciò che era accaduto, il signor di Tréville si sentì
forte come Sansone davanti ai Filistei. Luigi Tredicesimo
aveva già la mano sulla maniglia della porta; al rumore fatto
da Tréville entrando, si voltò. "Arrivate in buon punto,
signore" disse il Re che quando le sue passioni erano
salite a un certo grado d'intensità non sapeva dissimulare
"ne so delle belle sul conto dei vostri moschettieri!" "E io"
rispose freddamente il signor di Tréville "ne ho da
raccontare delle belle a Vostra Maestà a proposito della
sua gente di toga." "Cioè?" domandò alteramente il Re.

"Ho l'onore di far noto a Vostra Maestà" continuò il signor
di Tréville con lo stesso tono "che una mano di procuratori,
di commissari, e di agenti di polizia, tutta gente
stimabilissima, ma, a quanto pare assai nemica delle
uniformi, si è permessa di arrestare in una casa, di portar

via in piena strada, e di gettare in una cella del Fort-
l'Eveque, e tutto ciò in base a un ordine che mi è stato

impossibile vedere, uno dei miei moschettieri, o piuttosto
dei vostri, Sire, di condotta irreprensibile, di reputazione
quasi illustre e che Vostra Maestà conosce
favorevolmente: il signor Athos." "Athos" disse il Re
macchinalmente "io conosco infatti questo nome." "Vostra
Maestà cerchi di ricordare" disse il signor di Tréville "il
signor Athos è quel moschettiere che, nello spiacevole
duello di cui sapete, ebbe la sfortuna di ferire gravemente il
signor di Cahusac. E, a proposito, Monsignore" continuò
rivolgendosi al Cardinale "il signor di Cahusac è
perfettamente ristabilito, non è vero?" "Sì, grazie" disse il
Cardinale mordendosi le labbra per la rabbia. "Il signor
Athos dunque, andò a far visita ad uno dei suoi amici, che
non trovò in casa" proseguì il signor di Tréville "un giovane
Bearnese, cadetto nelle guardie di Vostra Maestà,
compagnia Des Essarts, ma si era appena seduto con un
libro in mano per aspettarlo, che un nugolo di sbirri e di
soldati mescolati insieme, vennero a porre l'assedio alla
casa, e sfondarono varie porte..." Il Cardinale fece un
cenno al Re per fargli capire che si trattava dell'affare di cui
gli aveva parlato. "Questo lo sappiamo" disse il Re "poiché
è stato fatto per il nostro servizio." "Allora" fece Tréville "è

sempre per il servizio a Vostra Maestà che si è arrestato
uno dei miei moschettieri, assolutamente innocente, lo si è
posto tra due guardie come un malfattore, e lo si è portato
in giro tra un popolaccio insolente. Un gentiluomo che ha
versato per più di dieci volte il sangue per servire Vostra
Maestà e che sarà sempre pronto a versarlo?" "Ah!" disse
il Re scosso "le cose sono andate dunque così?" "Il signor
di Tréville non dice" intervenne il Cardinale con la massima
calma "che quel moschettiere innocente, quel galantuomo,
un'ora prima aveva assalito a colpi di spada quattro
commissari istruttori da me incaricati di condurre a termine
un affare della massima importanza." "Sfido Vostra
Eminenza a provarlo" esclamò il signor di Tréville con la
sua franchezza e la sua rudezza militare "perché un'ora
prima il signor Athos che, lo confiderò a Vostra Maestà, è
uomo di nobilissimi natali, mi faceva l'onore, dopo aver
pranzato con me, di conversare nel salone di casa mia col
duca de La Trémouille e col conte di Chalus, che si
trovavano lì." Il Re guardò il Cardinale. "Un processo
verbale fa fede di quanto ho detto" disse il Cardinale
rispondendo ad alta voce alla muta interrogazione di Sua
Maestà "e le persone maltrattate hanno steso questo, che
ho l'onore di presentare a Vostra Maestà." "Un processo
verbale steso da gente di toga vale forse la parola d'onore
di un militare?" chiese fieramente il signor di Tréville.
"Andiamo, andiamo, tacete, Tréville" disse il Re. "Se Sua
Eminenza ha qualche sospetto contro uno dei miei
moschettieri" continuò Tréville "la giustizia di monsignor
Cardinale è abbastanza nota perché io stesso chieda

un'inchiesta." "Nella casa in cui è stata fatta la
perquisizione" disse il Cardinale impassibile "abita, credo,
un Bearnese amico del moschettiere." "Vostra Eminenza
vuole parlare del signor d'Artagnan?" "Voglio parlare di un
giovanotto che proteggete, signor di Tréville." "Sì,
Eminenza, è proprio quello." "E voi non sospettate che
questo giovanotto abbia dato dei cattivi consigli a..." "Al
signor Athos, a un uomo che ha il doppio della sua età?"
interruppe il signor di Tréville. "No, monsignore. E
d'altronde d'Artagnan ha passato la sera da me." "Ah!
così!" disse il Cardinale "tutti hanno dunque passata la
sera da voi?" "Sua Eminenza dubiterebbe forse della mia
parola?" disse Tréville rosso di collera. "Dio me ne
guardi!" disse il Cardinale. "Solamente vorrei sapere a che
ora era da voi." "Oh, posso dirlo a Vostra Eminenza con
certezza, perché nel momento in cui egli entrò, guardai la
pendola e notai che erano solo le nove e mezzo benché
pensassi che fosse assai più tardi." "E a che ora ha
lasciato il vostro palazzo?" "Alle dieci e mezzo, un'ora
dopo gli avvenimenti." "Ma infine" disse il Cardinale che
non dubitava della lealtà di Tréville e sentiva che la vittoria
gli sfuggiva "ma infine Athos è stato preso in quella casa di
via dei Fossoyeurs." "Non può forse un amico far visita a
un amico? Non può un moschettiere della mia compagnia
affratellarsi con una guardia del signor Des Essarts?" "Sì,
quando la casa dove si affratella con un amico non sia
sospetta." "Perché quella casa è sospetta, Tréville, forse
voi non lo sapevate?" disse il Re. "Infatti, sire, lo ignoravo.
In ogni caso, essa può essere sospetta ovunque tranne

che nella parte in cui abita il signor d'Artagnan, poiché
posso affermarvi, Sire, che, se debbo credere a quello che
dice, non esiste un più fedele servitore di Vostra Maestà e
un più profondo ammiratore di monsignor Cardinale." "Non
è questo d'Artagnan che ha ferito Jussac in quel
disgraziato incontro che ebbe luogo nei pressi del
convento dei Carmelitani scalzi?" chiese il Re guardando il
Cardinale che arrossì di dispetto. "E il giorno dopo ferì
Bernajoux. Sì, Sire, è proprio lui. Vostra Maestà ha ottima
memoria." "E allora, che cosa concludiamo?" disse il Re.
"Questo riguarda più Vostra Maestà che me" intervenne il
Cardinale. "Io affermerei la colpevolezza." "E io la nego"
disse Tréville. "Ma Sua Maestà ha dei giudici; essi
giudicheranno." "Appunto" approvò il Re "rinviamo la
causa ai giudici; è loro compito giudicare: giudicheranno."
"Tuttavia" rispose Tréville "è ben triste che in questi
malaugurati tempi, la vita più pura, la virtù più
incontestabile non preservino un uomo dall'infamia e dalle
persecuzioni. L'esercito, posso rendermene garante, sarà
ben poco lieto di essere esposto a essere trattato
rigorosamente per qualche questione di polizia." La frase
era imprudente, ma il signor di Tréville l'aveva lanciata con
conoscenza di causa. Egli voleva provocare una
esplosione poiché il fuoco rischiara. "Questioni di polizia!"
esclamò il Re cogliendo a volo le parole del signor di
Tréville "questioni di polizia! Che ne sapete voi, signore?
Occupatevi dei vostri moschettieri e non rompetemi la
testa. A sentirvi parlare, sembra che, se si arresta un
moschettiere, la Francia è in pericolo. Eh! Quanto rumore

per un moschettiere! Ne farò arrestare dieci, venti,
perbacco! E anche cento e tutta la compagnia! E non
voglio che si dica una parola!" "Dal momento che sono
sospetti a Vostra Maestà, essi sono colpevoli" disse
Tréville. "Per cui, Sire, eccomi pronto a consegnarvi la
spada, giacché il signor Cardinale, non ne dubito, dopo
aver accusati i miei soldati, finirà con l'accusare anche me.
Meglio dunque che mi costituisca prigioniero col signor
Athos, che è già arrestato, e col signor d'Artagnan, che lo
sarà certamente." "Quando tacerete, testa guascona?"
disse il Re. "Sire" continuò Tréville senza abbassare
minimamente la voce "ordinate che mi sia reso il mio
moschettiere o che sia giudicato." "Sarà giudicato" disse il
Cardinale. "Tanto meglio, perché in questo caso
domanderò a Sua Maestà il permesso di difenderlo io
stesso." Il Re temeva uno scandalo. "Se Sua Eminenza"
disse "non avesse dei motivi personali..." Il Cardinale lo
capì al volo e lo prevenne. "Scusatemi" disse "ma dal
momento in cui Vostra Maestà vede in me un giudice poco
sereno, io mi ritiro." "Vediamo" continuò il Re "mi giurate
sulla memoria di mio padre che il signor Athos era da voi
mentre si svolgevano i fatti di cui abbiamo parlato, e che
egli non vi prese parte?" "Sulla memoria del Vostro
glorioso padre, e su Voi, che siete ciò che amo e venero di
più al mondo, lo giuro." "Riflettete, Sire" disse il Cardinale
"se rilasciamo così il prigioniero, non sapremo mai la
verità." "Il signor Athos sarà sempre pronto a rispondere ai
giudici" riprese il signor di Tréville "quando i giudici si
compiacciano di interrogarlo. Egli non diserterà, signor

Cardinale, siate tranquillo, me ne rendo garante io." "Infatti,
egli non diserterà" osservò il Re "lo ritroveremo sempre,
come dice Tréville; d'altronde" soggiunse a bassa voce,
guardando con occhio supplice Sua Eminenza "dar loro
una certa sicurezza è buona politica." Questa politica di
Luigi Tredicesimo fece sorridere Richelieu. "Ordinate,
Sire" disse "voi avete il diritto di grazia." "Il diritto di grazia
non si esercita che sui colpevoli" fece Tréville che voleva
l'ultima parola "e il mio moschettiere è innocente. Non è
dunque una grazia quella che state per fare, Sire, ma
giustizia." "Egli è al Fort-l'Eveque" disse il Re. "Sì, Sire,
segregato in una cella come l'ultimo dei criminali."
"Diavolo! Diavolo!" mormorò il Re. "Che cosa bisogna
fare?" "Firmare l'ordine di scarcerazione" disse il
Cardinale "credo come Vostra Maestà che la garanzia del
signor di Tréville sia più che sufficiente." Tréville s'inchinò
rispettosamente con un senso di gioia non scevro di
timore; egli avrebbe preferito un'ostinata resistenza da
parte del Cardinale a quella sùbita docilità. Il Re firmò
l'ordine di scarcerazione e Tréville lo portò subito via. Nel
momento in cui stava per uscire il Cardinale gli sorrise
amichevolmente e disse al Re: "Nei vostri moschettieri,
Sire, regna un'ottima armonia fra capi e soldato; ciò va a
gran vantaggio del servizio ed è un onore per tutti." "Mi
giocherà certamente qualche brutto tiro" diceva Tréville;
"non si ha mai l'ultima parola con un uomo simile. Ma
spicciamoci perché il Re può cambiare ancora d'avviso e,
in fin dei conti, è più difficile rimettere alla Bastiglia o al
Fortl'Eveque un uomo che ne è uscito, che conservarci un

prigioniero di cui si è già in possesso." Il signor di Tréville
entrò trionfalmente a Fort-l'Eveque, e liberò il moschettiere
che era, come sempre, perfettamente indifferente e
tranquillo. Poi, la prima volta che rivide d'Artagnan, gli
disse: "L'avete scampata bella; ecco pagata la vostra ferita
a Jussac. Resta ancora quella di Bernajoux, ma sarà bene
non ve ne fidiate troppo." D'altronde il signor di Tréville
aveva ragione di diffidare del Cardinale e di pensare che
tutto non era finito, perché non appena il capitano dei
moschettieri ebbe chiuso la porta dietro di sé, Sua
Eminenza disse al Re: "E ora che siamo noi due soli. se
Vostra Maestà lo vuole, parleremo seriamente. Sire, il
duca di Buckingham era a Parigi da cinque giorni ed è
ripartito solo stamane."
Capitolo 16 IN CUI IL GUARDASIGILLI SEGUIER CERCA
PIU' VOLTE DI SUONARE LA CAMPANA, COME
FACEVA IN ALTRI TEMPI

E' impossibile farsi un'idea dell'impressione che quelle
parole produssero su Luigi Tredicesimo. Egli arrossì e
impallidì successivamente, e il Cardinale comprese di aver
riconquistato in un attimo tutto il terreno perduto. "Il signor
di Buckingham a Parigi!" esclamò "e che cosa è venuto a
fare?" "Certamente a cospirare coi vostri nemici, gli
Ugonotti e gli spagnuoli." "No, perbacco, no! Egli è venuto
a cospirare contro il mio onore con la signora di

Chevreuse, la signora di Longueville e i Cordé!" "Oh!
Quale idea, Sire! La Regina è troppo retta e ama troppo
Vostra Maestà!" "La donna è debole, signor Cardinale; e
quanto all'amarmi troppo, la mia opinione in proposito è
fatta da un pezzo." "Tuttavia, io sostengo ugualmente che il
duca di Buckingham è venuto a Parigi per ragioni
politiche." "E io sono certo che è venuto per ben altre
ragioni, signor Cardinale, ma se la Regina è colpevole,
avrà motivo di temere." "Infatti" disse il Cardinale "per
quanta ripugnanza io abbia a fermare il mio spirito su un
tale tradimento, Vostra Maestà mi ci fa pensare; la signora
di Lannoy che, in base agli ordini di Vostra Maestà, ho più
volte interrogata, mi ha detto stamane che la notte scorsa
la Regina ha vegliato fino a ora tardissima, che nella
mattinata ha pianto assai, e che per tutta la giornata ha
scritto?" "Proprio così" disse il Re. "Avrà certamente scritto
a lui. Cardinale, bisogna che io abbia le carte della
Regina." "Ma come impossessarsene, Sire? mi pare che
né io, né Vostra Maestà possiamo incaricarci di una tale
missione." "Come avete fatto con la marescialla
d'Ancre?"[12] chiese il Re giunto al massimo dell'ira.
"Avete frugato nei suoi cassetti e avete finito col perquisire
anche lei." "La marescialla d'Ancre non era che la
marescialla d'Ancre, un'avventuriera fiorentina, Sire, ecco
tutto, mentre l'augusta sposa di Vostra Maestà è Anna
d'Austria, regina di Francia, vale a dire una fra le più grandi
principesse del mondo." "E per questo doppiamente
colpevole, signor Cardinale! Più ha dimenticato la sua alta
posizione, più è discesa in basso. E' già da un pezzo,

d'altronde, che sono deciso a farla finita con tutti questi
intrighi di politica e d'amore. Essa ha anche presso di sé
un certo La Porte..." "Che io credo sia la chiave di volta di
tutto ciò, lo confesso" disse il Cardinale. "Allora voi siete
del mio stesso avviso e pensate che ella mi inganni?"
disse il Re. "Credo e ripeto a Vostra Maestà che la Regina
cospira contro la potenza del suo Re, ma non ho detto che
cospira contro il suo onore." "E io vi dico, che ella fa tutt'e
due le cose; la Regina non mi ama, io vi dico che ama un
altro; vi dico che ama quell'infame di Buckingham! Perché
non l'avete fatto arrestare mentre era a Parigi?" "Arrestare
il duca! Arrestare il primo ministro del re Carlo Primo! Ma
ci pensate, Sire? Quale scandalo! E se i sospetti di Vostra
Maestà fossero fondati, cosa di cui continuo a dubitare,
che scandalo terribile! che scandalo irreparabile!" "Ma
poiché era venuto come un vagabondo e un ladro,
bisognava..." Luigi Tredicesimo tacque spaventato egli
stesso da ciò che stava per dire mentre Richelieu,
allungando il collo, attendeva ansiosamente la parola
rimasta sulle labbra del Re. "Bisognava?" ripeté. "Niente"
disse il Re "niente. Ma durante tutto il tempo che è stato a
Parigi, voi non l'avete perso di vista? "No, Sire." "Dove
abitava?" "In via La Harpe, numero 75." "Dov'è questa
via?" "Dalla parte del Lussemburgo." "E siete sicuro che lui
e la Regina non si siano visti?" "Credo la Regina troppo
ligia ai suoi doveri, Sire." "Ma essi si sono scritti, è a lui
che la Regina ha scritto tutta la giornata; signor duca,
voglio quelle lettere!" "Sire, pensate..." "Signor duca, a
qualunque costo le voglio." "Faccio tuttavia osservare a

Vostra Maestà..." "Mi tradite dunque anche voi, signor
Cardinale, che osate opporvi in tal modo alle mie volontà?
Siete anche voi d'accordo con la Spagnola e con l'Inglese,
con la signora di Chevreuse e con la Regina?" "Sire"
rispose sospirando il Cardinale "credevo di essere al
riparo da un simile sospetto." "Signor Cardinale, mi avete
udito, voglio quelle lettere." "Non ci sarebbe che un
mezzo." "Quale?" "Incaricare di questa missione il
guardasigilli Séguier. La cosa è perfettamente conforme ai
doveri della sua carica." "Mandatelo immediatamente a
chiamare." "Deve essere da me, Sire; lo avevo pregato di
passare dal mio palazzo, e allorché sono venuto al Louvre,
ho dato ordine, se si fosse presentato, di farlo attendere."
"Mandatelo a chiamare subito." "Gli ordini di Vostra
Maestà saranno eseguiti, ma..." "Ma, che cosa?" "Ma la
Regina, forse, si rifiuterà d'obbedire." "Ai miei ordini?" "Sì,
se ella non sa che questi ordini provengono dal Re."
"Ebbene, affinché non abbia a dubitarne, vado a prevenirla
io stesso." "Vostra Maestà non dimenticherà che ho fatto
tutto quanto stava in me per evitare una rottura." "Sì, duca,
lo so, so che siete indulgentissimo per la Regina, forse
troppo indulgente; e fra non molto, ve ne prevengo,
dovremo riparlare anche di questo." "Quando Vostra
Maestà vorrà; ma sarò sempre felice e orgoglioso di
sacrificarmi per la buona armonia che desidero veder
regnare fra voi e la Regina di Francia." "Bene, Cardinale,
bene; ma nel frattempo mandate a chiamare il
guardasigilli. Io vado dalla Regina." E Luigi Tredicesimo
aprì la porta di comunicazione e si incamminò per il

corridoio che univa il suo appartamento a quello di Anna
d'Austria. La Regina era con le sue dame; la signora di
Guitaut, la signora di Sablé, la signora di Montbazon e la
signora di Guéménée. In un angolo era la cameriera
spagnola che l'aveva seguita da Madrid, doña Estefania.
La signora di Guéménée leggeva ad alta voce e tutte
ascoltavano con grande attenzione, meno la Regina che
aveva pregato la sua dama di leggere per potere, pur
fingendosi attenta, seguire il filo dei suoi pensieri. Questi
pensieri, pur essendo dorati da un ultimo raggio d'amore,
erano ugualmente tristissimi. Anna d'Austria, privata della
fiducia del marito, perseguitata dall'odio del Cardinale che
non poteva perdonarle di avere respinto un sentimento più
dolce, ammonita dall'esempio che aveva sotto gli occhi,
della Regina madre di cui quest'odio aveva avvelenata
tutta la vita – benché Maria de' Medici, se dobbiamo
credere alle Memorie del tempo, avesse cominciato con
l'accordare al Cardinale il sentimento che Anna d'Austria
gli negò sempre - Anna d'Austria aveva visto cadere
attorno a sé tutti i suoi più devoti servitori, i suoi più intimi
confidenti, i suoi favoriti più cari. Come certe creature
dotate di un dono funesto, ella portava disgrazia a tutti
coloro che avvicinava; la sua amicizia era un segno fatale
che attirava le persecuzioni. La signora di Chevreuse e la
signora di Vernel erano esiliate e La Porte non
nascondeva alla sua signora che si aspettava di essere
arrestato da un momento all'altro. Fu proprio mentre essa
era immersa profondamente in queste riflessioni, che la
porta della camera si aprì e il Re entrò. La lettrice tacque

immediatamente, tutte le dame si levarono in piedi e il più
profondo silenzio si stabilì nella stanza. In quanto al Re, egli
non fece il minimo cenno di cortesia; soltanto, fermandosi
dinanzi alla Regina: "Signora" disse con voce alterata
"riceverete fra poco la visita del Cancelliere che vi
comunicherà una faccenda di cui l'ho incaricato." L'infelice
Regina, che viveva incessantemente sotto la minaccia del
divorzio, dell'esilio, e persino d'un processo, impallidì sotto
il rossetto e non seppe trattenersi dal chiedere: "Perché
questa visita, Sire? Che cosa può dirmi il Cancelliere che
non possa dirmi Vostra Maestà?" Il Re girò sui tacchi
senza rispondere e quasi nello stesso momento il capitano
delle guardie, signor di Guitaut, annunciò la visita del
signor Cancelliere. Quando il Cancelliere apparve, il Re
era già uscito da un'altra porta. Il Cancelliere entrò, rosso in
viso e sorridente. Siccome è probabile che lo si debba
incontrare di nuovo nel corso di questa storia, non sarà
male che i nostri lettori facciano ora conoscenza con lui.
Questo Cancelliere era un uomo piacevole. Era stato 'Des
Roches le Masle', canonico di Notre-Dame, e in altri tempi
cameriere del Cardinale, a proporlo a Sua Eminenza come
uomo interamente devoto. Il Cardinale se n'era fidato e se
n'era trovato contento. Di lui si raccontavano molte storie:
questa, fra le altre. Dopo una gioventù burrascosissima, si
era ritirato in un convento al fine di espiare, per un po' di
tempo almeno, le follie giovanili. Ma, entrando nel santo
ritiro, il povero penitente non aveva potuto chiudere la porta
con abbastanza sveltezza da far sì che le sue passioni non
entrassero insieme con lui. Egli ne era ossessionato

continuamente, e il superiore al quale aveva confidato
questa disgrazia, volendo aiutarlo per quanto stava in lui,
gli aveva raccomandato per esorcizzare il demonio
tentatore di attaccarsi alla corda della campana e di
suonare a distesa. Al suono denunciatore, i frati sarebbero
stati avvisati che la tentazione ossessionava un fratello, e
tutta la comunità si sarebbe messa a pregare. Il consiglio
parve buono al futuro Cancelliere. Egli esorcizzò lo spirito
maligno con l'aiuto delle preghiere dei monaci; ma il
diavolo non si lascia tanto facilmente sloggiare da una
fortezza nella quale ha messo guarnigione; per cui, man
mano che raddoppiavano gli esorcismi, egli raddoppiava
le tentazioni, di modo che giorno e notte la campana
sonava a distesa rivelando il grande desiderio di
mortificazione che provava il penitente. I monaci non
avevano più un momento di riposo. Il giorno non facevano
che salire e scendere le scale che conducevano alla
cappella; la notte, oltreché per compieta e mattutino, erano
obbligati ad alzarsi almeno una ventina di volte dai loro
lettucci per prosternarsi sui mattoni delle loro celle. Non si
sa bene se fosse il diavolo ad abbandonare la sua preda o
i frati a stancarsi; ma il fatto è che in capo a tre mesi il
penitente riapparve nel mondo con la riputazione del più
terribile indemoniato che fosse mai esistito. Uscito dal
convento, egli entrò nella magistratura, divenne presidente
'à mortier'[13] al posto di suo zio, abbracciò il partito del
Cardinale, dimostrando non poca sagacia, divenne
Cancelliere, servì Sua Eminenza con zelo nel suo odio per
la regina madre e nella sua vendetta contro Anna d'Austria,

stimolò i giudici nella faccenda di Chalais, incoraggiò i
tentativi del signor di Laffemos[14], gran venatore di
Francia; e, infine, investito di tutta la fiducia del Cardinale,
fiducia che si era ben guadagnata, ebbe da lui il difficile
incarico per compiere il quale si presentava ora alla
Regina. La Regina era ancora in piedi quando egli entrò,
ma non appena lo scorse sedette nella sua poltrona, fece
segno alle sue dame di risedersi sui rispettivi panchetti e
cuscini, e, con tono di estrema alterigia: "Che desiderate,
signore" domandò "e qual è il vostro scopo presentandovi
qui?" "Devo compiere, per incarico del Re e salvo il
rispetto che ho l'onore di dovere a Vostra Maestà, una
perquisizione minuta delle vostre carte." "Come, signore,
una perquisizione nelle mie carte... A me! E'una cosa
indegna!" "Vogliate perdonarmi, signora, ve ne prego, ma
in questa circostanza, io non sono che lo strumento di cui si
serve il Re. Sua Maestà non è forse uscita or ora di qui e
non vi ha invitata egli stesso a prepararvi a questa visita?"
"Perquisite dunque, signore, poiché, a quanto pare, io
sono una delinquente. Estefania, dategli le chiavi dei miei
tavoli e delle mie scrivanie." Il Cancelliere finse, per pura
formalità, una visita nei mobili, ma egli ben sapeva che la
Regina non aveva certo riposto in un mobile l'importante
lettera scritta nella giornata. Quando il Cancelliere per una
ventina di volte ebbe aperto e richiuso i cassetti dello
scrittoio, dovette pure, per quanto esitante egli fosse,
giungere alla conclusione della faccenda, vale a dire alla
perquisizione personale della Regina stessa. Egli si
avvicinò quindi ad Anna d'Austria e con tono di grande

perplessità e con aria molto imbarazzata: "E ora" disse
"non mi resta che compiere la perquisizione principale."
"Quale?" chiese la Regina che non capiva e non voleva
capire. "Sua Maestà è sicuro che durante la giornata, voi
avete scritto una certa lettera, e sa che non l'avete ancora
mandata a destinazione. Questa lettera non è nei vostri
tavoli né nel vostro scrittoio, è dunque in qualche altro
luogo." "Osereste mettere la mano sulla vostra Regina?"
disse Anna d'Austria drizzandosi in tutta la sua statura e
fissando sul Cancelliere uno sguardo la cui espressione
era diventata quasi minacciosa. "Sono un suddito fedele di
Sua Maestà, signora, e farò tutto ciò che egli mi ordinerà di
fare." "Ebbene, è vero" disse Anna d'Austria "le spie del
Cardinale lo hanno servito bene. Oggi io ho scritto una
lettera; la lettera non è ancora uscita da questa camera ed
è qui." E la Regina portò la bella mano al suo corpetto.
"Allora datemela, signora" disse il Cancelliere. "Non la
darò che al Re, signore." "Se il Re avesse voluto che
questa lettera gli fosse consegnata personalmente,
signora, ve l'avrebbe domandata egli stesso. Invece ha
incaricato me di reclamarla, e se voi non me la date..."
"Ebbene?" "Egli ha incaricato me di prenderla." "Come?
Che cosa volete dire?" "Che ho i più ampi poteri, signora,
e che sono autorizzato a cercare la carta sospetta anche
sulla persona di Vostra Maestà." "Che orrore!" esclamò la
Regina. "Vogliate dunque rendermi più facile la cosa."
"Sapete, signore, che la vostra condotta è assolutamente
infame ?" "Il Re comanda, signora; perdonatemi." "Io non lo
permetterò, piuttosto la morte!" esclamò la Regina nella

quale si ribellava il sangue imperioso della Spagnola e
dell'Austriaca. Il Cancelliere si inchinò profondamente, poi,
con l'intenzione ben palese di non arretrare di un passo
nell'adempimento della missione di cui s'era incaricato, e
come avrebbe potuto fare un manigoldo nella camera della
tortura, si avvicinò ad Anna d'Austria, dagli occhi della
quale si videro lì per lì scaturire lacrime di rabbia. La
Regina, lo abbiamo già detto, era bellissima. La missione
poteva dunque essere considerata delicata e il Re, per
gelosia di Buckingham, era arrivato a non essere geloso di
nessun altro. Certamente in quell'attimo il Cancelliere
Séguier cercò con gli occhi la corda della famosa
campana, ma non trovandola, si decise e tese la mano
verso il luogo nel quale, secondo la confessione stessa
della Regina, si trovava la lettera. Anna d'Austria fece un
passo indietro, e appoggiandosi, per non cadere, con la
sinistra a un tavolo ch'era dietro di lei, trasse con la destra
una carta dal petto e la tese al guardasigilli. "Ecco la
lettera, signore" gridò la Regina con voce spezzata e
fremente "prendetela e liberatemi presto della vostra
odiosa presenza." Il Cancelliere che, dal canto suo,
tremava per una commozione ben facile a spiegarsi, prese
la lettera, si inchinò fino a terra e si ritirò. Appena la porta
si fu chiusa alle sue spalle, la Regina cadde semisvenuta
fra le braccia delle sue donne. Il Cancelliere corse a
portare la lettera al Re senza averne letto una sola parola. Il
Re la prese con mano tremante, cercò con l'occhio
l'indirizzo che non c'era e impallidì, l'aprì lentamente, poi
vedendo dalle prime parole che era indirizzata al Re di

Spagna, la lesse rapidamente. Era un piano d'attacco
contro il Cardinale. La Regina invitava suo fratello e
l'Imperatore d'Austria a far mostra, fingendosi offesi dalla
politica di Richelieu, la cui costante preoccupazione era di
diminuire la Casa d'Austria, di voler dichiarare guerra alla
Francia e di imporre come condizione di pace il congedo
del Cardinale; ma non v'era una sola parola d'amore in
tutta la lettera. Il Re, felicissimo, chiese se il Cardinale
fosse ancora al Louvre. Gli dissero che Sua Eminenza era
nel suo studio ad attendere i suoi ordini. Luigi Tredicesimo
si recò immediatamente dal suo ministro. "Prendete, duca"
disse porgendogli la famosa lettera "voi avevate ragione e
io avevo torto; tutto l'intrigo è di carattere politico, e non si
parla minimamente d'amore in questa lettera. In compenso,
vi si parla molto di voi." Il Cardinale prese la lettera e la
lesse attentissimamente; poi, giunto in fondo, la lesse una
seconda volta. "Ebbene! Vostra Maestà vede fin dove
giungono i miei nemici" disse "vi minacciano di due guerre
se non mi congedate. In verità, se fossi al vostro posto,
Sire, io cederei a tante possenti insistenze; quanto a me,
mi ritirerei dagli affari con vera felicità." "Ma che cosa dite,
duca?" "Dico, Sire, che con queste lotte eccessive e con
questi lavori interminabili, ci rimetto la salute. Dico che è
assai probabile che io non possa sostenere le fatiche
dell'assedio di La Rochelle e che è preferibile che
scegliate per questa impresa il signor di Condé o il signor
di Bassompierre o, infine, qualche altro valoroso la cui
professione sia di dirigere una guerra, e non me, che sono
un uomo di chiesa e che vengo continuamente distolto

dalla mia vocazione e costretto a occuparmi di cose per le
quali non ho la minima attitudine. Voi sarete così più felice
all'interno, Sire, e non dubito che non siate anche più
grande all'estero." "Signor duca" rispose il Re "potete
essere tranquillo, vi capisco perfettamente; tutti coloro di
cui si fa menzione in questa lettera saranno puniti come si
meritano, anche la Regina." "Che cosa dite, Sire? Dio non
voglia che per ragion mia la Regina abbia la minima noia!
Ella mi ha sempre creduto suo nemico, Sire, quantunque
Vostra Maestà possa testimoniare che ho sempre preso la
sua parte, anche contro di voi. Oh! se ella tradisse Vostra
Maestà nell'onore, la cosa sarebbe diversa, e io sarei il
primo a dire: "Nessuna grazia per la colpevole". Ma per
fortuna non è di questo che si tratta e Vostra Maestà ne ha
avuta or ora una nuova prova." "E' vero, signor Cardinale"
disse il Re "voi avevate ragione come sempre, ma la
Regina ha meritato ugualmente la mia collera." "Siete voi,
Sire, che avete meritata la sua; e veramente, quand'anche
essa facesse seriamente il broncio con Vostra Maestà, la
capirei. Vostra Maestà l'ha trattata con una severità..." "E
così tratterò sempre i miei e i vostri nemici, duca, per
quanto in alto siano e qualsiasi pericolo io possa correre
così facendo." "La Regina è nemica mia, non vostra, Sire;
al contrario, ella è una moglie fedele, sottomessa,
irriprovevole: lasciate dunque, Sire, ch'io interceda per lei
presso Vostra Maestà." "Allora sia lei ad umiliarsi e a
venire a me per prima." "Al contrario, Sire, date voi il buon
esempio; voi per primo avete sbagliato poiché avete
sospettato della Regina." "Che io torni a lei per primo?"

disse il Re "mai!" "Sire, ve ne supplico." "D'altronde, come
potrei fare?" "Potreste fare qualche cosa che sapete
esserle gradito." "Che cosa?" "Date un ballo: voi sapete
come la Regina sia appassionata per il ballo, sono certo
che il suo rancore non resisterà a una simile cortesia." "Voi
sapete, signor Cardinale, che io non amo i piaceri
mondani." "La Regina vi sarà doppiamente riconoscente
appunto perché conosce la vostra antipatia per questo
divertimento; e, d'altronde, sarà una buona occasione per
lei di mettere quei bei fermagli di diamanti che le avete
regalato l'altro giorno per la sua festa e dei quali non ha
ancora avuto la possibilità di adornarsi." "Vedremo, signor
Cardinale, vedremo" disse il Re che, nella sua gioia di
sapere la moglie colpevole di una colpa della quale poco si
preoccupava e innocente di una della quale molto temeva,
era prontissimo a fare la pace con lei "ma, sul mio onore,
voi siete esageratamente indulgente." "Sire" disse il
Cardinale "lasciate la severità ai ministri, l'indulgenza è la
virtù regale; usatene e vedrete che ve ne troverete
contento." Dopo di che, il Cardinale, udendo la pendola
suonare le undici, s'inchinò profondamente, domandando
al Re il permesso di andarsene e supplicandolo di parlare
in suo favore alla Regina. Anna d Austria, che, in seguito al
sequestro della lettera, si aspettava dei rimproveri, fu assai
stupita il giorno dopo allorché vide che il Re faceva dei
timidi approcci di riconciliazione. Il suo primo impulso fu di
ripulsa, il suo orgoglio femminile e la sua dignità di Regina
erano stati entrambi troppo crudelmente offesi ed essa non
poteva dimenticarlo con tanta facilità; ma, vinta dai consigli

delle sue donne, essa ebbe finalmente l'aria di mettersi
sulla via del perdono. Il Re approfittò di questo primo moto
per dirle che contava dare al più presto una festa. Era una
cosa rara una festa per la povera Anna d'Austria, sì che a
questo annuncio, come il Cardinale aveva previsto, ogni
traccia di risentimento disparve dal suo viso, se non dal
suo cuore. Essa domandò in che giorno si sarebbe data la
festa, ma il Re rispose che per ciò egli doveva accordarsi
col Cardinale. Il Re infatti chiedeva ogni giorno al Cardinale
quando si sarebbe data la famosa festa, e ogni giorno il
Cardinale, con un pretesto qualsiasi, differiva il momento di
fissarne la data. Dieci giorni passarono in tal guisa; ma
otto giorni dopo la scena da noi descritta, il Cardinale
ricevette una lettera proveniente da Londra che conteneva
queste poche linee:"Li ho, ma non posso lasciare Londra
perché non ho danaro; mandatemi cinquecento pistole, e,
quattro o cinque giorni dopo che le avrò ricevute, sarò a
Parigi." Lo stesso giorno in cui il Cardinale aveva ricevuto
questa lettera, il re fece la solita domanda. Richelieu contò
sulle dita e calcolò mentalmente: "Essa arriverà quattro o
cinque giorni dopo che avrà ricevuto il denaro; sono
necessari quattro o cinque giorni perché il denaro arrivi,
quattro o cinque a lei per tornare, che fanno dieci giorni;
ora, teniamo conto dei venti contrari, degli ostacoli
imprevisti, e arriviamo a dodici." "Ebbene, signor duca"
disse il Re "avete fatto i vostri calcoli ?" "Sì, Sire: oggi è il
20 settembre, gli scabini della città danno una festa il 3 di
ottobre. La cosa si combina a perfezione, perché così non
avrete l'aria di voler rabbonire la Regina." Poi il Cardinale

aggiunse: "A proposito, Sire, non dimenticate di dire a Sua
Maestà, il giorno precedente la festa, che voi desiderate
vedere come le stiano i suoi fermagli di diamanti."
Capitolo 17 I CONIUGI BONACIEUX

Era la seconda volta che il Cardinale ritornava sulla
questione dei fermagli di diamanti col Re. Luigi
Tredicesimo fu dunque sorpreso da questa insistenza e
pensò che questa raccomandazione nascondesse qualche
mistero. Più d'una volta il Re era stato umiliato per il fatto
che il Cardinale, la cui polizia, senza avere ancora
raggiunta la perfezione della polizia moderna, era
eccellente, fosse meglio informato di lui di quanto avveniva
tra lui e la Regina. Sperò dunque, grazie a una
conversazione con Anna d'Austria, di avere da lei qualche
lume in proposito, e di poter tornare poi da Sua Eminenza
con un segreto qualsiasi che, noto o ignoto a quest'ultimo,
lo avrebbe in ogni modo rialzato infinitamente ai suoi occhi.
Andò dunque a trovare la Regina e, secondo il solito,
cominciò col minacciare coloro che le stavano d'intorno.
Anna d'Austria abbassò la testa, lasciò scorrere il torrente
senza rispondere, nella speranza che alla fine si
arrestasse; ma non era questo che desiderava Luigi
Tredicesimo; egli voleva una discussione dalla quale
scaturisse una luce qualsiasi, giacché era convinto che il
Cardinale avesse qualche intenzione recondita e gli

preparasse una di quelle sorprese terribili di cui egli solo
aveva il segreto. Ed egli giunse allo scopo persistendo
nelle accuse. "Ma" gridò infine Anna d'Austria, stanca di
quegli attacchi vaghi "ma, Sire, voi non mi dite tutto quanto
avete in cuore! Che ho fatto? Vediamo un po', quale delitto
ho commesso? E' impossibile che Vostra Maestà faccia
tanto rumore solo per una lettera scritta a mio fratello." Il
Re, attaccato a sua volta in modo così diretto, non seppe
che rispondere; pensò che ormai era giunto il momento di
collocare la raccomandazione che avrebbe dovuto fare
soltanto alla vigilia della festa e disse con maestà:
"Signora, ci sarà ben presto un gran ballo al Palazzo di
città; io voglio che, per onorare i nostri bravi scabini, voi vi
interveniate in abito da cerimonia e, soprattutto, adorna dei
fermagli di diamanti che vi regalai per la vostra festa. Ecco
la mia risposta." La risposta era terribile. Anna d'Austria
credette che Luigi Tredicesimo fosse al corrente di tutto e
che il Cardinale avesse ottenuta da lui quella lunga
dissimulazione di sette o otto giorni, ch'era d'altronde nel
suo carattere. Essa divenne spaventosamente pallida,
appoggiò su un mobile la sua mano mirabilmente bella,
che in quel momento sembrava una mano di cera, e,
guardando il Re con occhi terrorizzati, non disse motto. "Mi
avete inteso?" ripeté il Re che godeva di quell'imbarazzo
pur non intendendone le cause. "Sì, Sire, vi ho inteso"
balbettò la Regina. "Voi parteciperete a questo ballo?"
"Sì." "Con i vostri fermagli?" "Sì." Il pallore della Regina
aumentò ancora, il che non pareva possibile; il Re se ne
accorse e ne gioì con quella fredda crudeltà ch'era uno dei

lati negativi del suo carattere. "Allora è deciso" disse il Re
"ed ecco tutto ciò che avevo da dirvi." "Ma... in che giorno
ci sarà questo ballo?" chiese Anna d'Austria. Luigi
Tredicesimo sentì istintivamente che non doveva
rispondere a questa domanda, poiché la Regina l'aveva
fatta con voce quasi spenta. "Prestissimo, signora" disse
"non ricordo più precisamente la data fissata, la chiederò
al Cardinale." "E' dunque il Cardinale che vi ha annunciato
questa festa?" esclamò la Regina. "Sì, signora" rispose il
Re stupito "ma perché mi fate questa domanda?" "E' lui
che vi ha detto d'invitarmi a mettere i fermagli di diamanti?"
"Vale a dire, signora..." "E' stato lui, Sire, è stato lui!"
"Ebbene! Che importa che sia stato lui o io? E' forse un
delitto questo invito?" "No, Sire." "Allora verrete alla festa?"
"Sì, Sire." "Va bene" disse il Re ritirandosi "va bene; ci
conto." La Regina fece una riverenza, più per debolezza
fisica che per etichetta perché le ginocchia le si piegavano
sotto. "Sono perduta" mormorò la Regina "perduta perché
il Cardinale sa tutto ed è lui che consiglia il Re che ancora
non sa, ma che saprà ben presto. Io sono perduta! Dio
mio, Dio mio, aiutatemi!" S'inginocchiò su un cuscino e
pregò con la testa sprofondata tra le braccia palpitanti. La
posizione era veramente terribile. Buckingham era tornato
a Londra, la signora di Chevreuse era a Tours. Più che mai
sorvegliata, la Regina sentiva oscuramente che una delle
sue donne la tradiva pur non sapendo su chi fermare i suoi
sospetti. La Porte non poteva abbandonare il Louvre; ella
non aveva un'anima al mondo di cui potersi fidare. Così, in
presenza della disgrazia che la minacciava e

dell'abbandono in cui si trovava, essa scoppiò in
singhiozzi. "Non posso essere utile in nulla a Vostra
Maestà?" disse a un tratto una voce piena di dolcezza e di
pietà. La Regina si volse di scatto perché non c'era da
ingannarsi sull'intonazione di quella voce: colei che parlava
così era un'amica. Infatti sulla soglia di una delle porte che
conducevano nell'appartamento della Regina apparve la
graziosa signora Bonacieux; essa era occupata a riporre
gli abiti e la biancheria in uno stanzino, per cui quando il Re
era entrato, non aveva fatto in tempo a uscire ed aveva
inteso tutto quanto egli aveva detto. La Regina gettò un
grido acuto vedendosi sorpresa, giacché nel suo
turbamento, lì per lì, non aveva riconosciuto la giovane
donna posta al suo servizio da La Porte. "Oh! Non temete,
signora" supplicò la giovane giungendo le mani e
piangendo anch'essa per l'angoscia della Regina "io
appartengo corpo e anima a Vostra Maestà e, per quanto
lontana da lei, per quanto inferiore sia la mia posizione,
credo di aver trovato un mezzo per liberare Vostra Maestà
da queste pene." "Voi, voi, mio Dio!" esclamò la Regina
"ma, suvvia... Guardatemi in faccia. Sono tradita da tutti,
posso fidarmi di voi?" "Oh! Signora!" esclamò la giovane
donna cadendo in ginocchio "sull'anima mia, io sono
pronta a morire per Vostra Maestà!" Questo grido era
uscito dal più profondo del cuore, e come il primo, non
poteva trarre in inganno. "Sì" continuò la signora Bonacieux
"sì, qui vi sono dei traditori; ma, sul santo nome della
Vergine, vi giuro che non vi è persona più fedele di me a
Vostra Maestà. I fermagli che il Re domanda, voi li avete

dati al duca di Buckingham, è vero? Quei fermagli erano
chiusi in una scatoletta di legno di rosa che egli teneva
sotto il braccio? Mi sbaglio forse? Non è così?" "Oh! Dio
mio! Dio mio!" esclamò la Regina battendo i denti per lo
spavento. "Ebbene, bisogna riavere quei fermagli"
continuò la signora Bonacieux. "Certamente, bisogna"
esclamò la Regina "ma come fare? Come riuscirci?"
"Bisogna mandare qualcuno dal Duca." "Chi? Chi? Di chi
posso fidarmi?" "Fidatevi di me, signora; fatemi questo
onore, mia Regina; io saprò trovare il messo fidato." "Ma
sarà necessario che io scriva." "Sì, questo è
indispensabile. Due parole scritte da voi e il vostro sigillo
particolare." "Ma queste due parole saranno la mia
condanna, provocheranno il divorzio e l'esilio!" "Se
cadessero in mani indegne! Ma io garantisco che queste
due parole saranno consegnate al loro indirizzo." "Dio mio!
E' dunque necessario che io metta la mia vita, il mio onore,
la mia riputazione nelle vostro mani!" "Sì, signora, è
necessario. E io salverò tutto." "Ma come? ditemelo
almeno." "Mio marito è stato rimesso in libertà due o tre
giorni fa, non ho ancora avuto tempo di rivederlo. E' un
bravo e onest'uomo che non ama e non odia nessuno.
Farà ciò che vorrò: partirà per ordine mio senza sapere ciò
che porta, e consegnerà la lettera di Vostra Maestà senza
sapere neppure che è di Vostra Maestà, all'indirizzo che
voi indicate." La Regina afferrò le due mani della giovane
con uno slancio appassionato, la guardò come per
leggerle m fondo al cuore e, non scorgendo che sincerità
nei suoi begli occhi, l'abbracciò teneramente. "Fa' come

hai detto" esclamò "e mi avrai salvato vita e onore." "Oh!
Non esagerate il servizio che ho la fortuna di potervi
rendere. Io non ho da salvar nulla a Vostra Maestà che è
semplicemente la vittima di perfidi complotti." "E' vero, è
vero, ragazza mia" disse la Regina "tu hai perfettamente
ragione!" "Datemi dunque la lettera, signora, il tempo
stringe." La Regina corse a un tavolinetto sul quale erano
inchiostro, carta e penne: scrisse due righe, suggellò la
lettera col suo sigillo personale e la consegnò alla signora
Bonacieux dicendole: "Ma noi dimentichiamo una cosa
ben necessaria." "Quale?" "Il denaro." La signora arrossì.
"E' vero" disse "e debbo anche confessare a Vostra
Maestà che mio marito..." "Tuo marito non ne ha, vuoi dir
questo?" "Al contrario, ne ha, ma è avarissimo, questo è il
suo difetto. Tuttavia Vostra Maestà non se ne preoccupi,
troveremo il modo..." "Il guaio si è che neppure io ho
denaro" disse la Regina (coloro che leggeranno le
Memorie della signora di Motteville[15] non si
meraviglieranno di questa risposta) "però aspetta." Anna
d'Austria corse al suo scrigno. "Tieni" disse a ecco un
anello di gran prezzo per quel che si dice; me lo ha dato
mio fratello, il Re di Spagna, è mio e posso disporne a mio
piacere. Prendilo, convertilo in denaro e fa' che tuo marito
parta subito." "Fra un'ora sarete obbedita." "Vedi
l'indirizzo" aggiunse la Regina parlando così piano che
appena si poteva intendere ciò che diceva: "A milord duca
di Buckingham, a Londra?" "La lettera sarà consegnata
nelle sue mani." "Creatura generosa!" esclamò Anna. La
signora Bonacieux baciò le mani della Regina, nascose la

lettera in seno e disparve con la leggerezza di un uccello.
Dieci minuti dopo era a casa sua. Come aveva detto alla
Regina, non aveva rivisto suo marito dacché era stato
scarcerato; ella ignorava dunque il cambiamento
determinato dalle lusinghe e dal danaro di Sua Eminenza e
rafforzato in seguito a due o tre visite del conte di
Rochefort che era diventato uno dei migliori amici di
Bonacieux, al quale aveva fatto credere assai facilmente
che nessun sentimento colpevole lo aveva indotto a rapire
sua moglie, ma soltanto una precauzione politica. Ella trovò
Bonacieux solo: il pover'uomo rimetteva con grande fatica
un po' d'ordine in casa sua poiché aveva ritrovati i mobili
mezzo fracassati e gli armadi semivuoti. La giustizia non è
fra le tre cose di cui il re Salomone diceva che non
lasciano traccia del loro passaggio. In quanto alla
domestica, essa era fuggita non appena avevano arrestato
il padrone. Il terrore si era impadronito della ragazza a un
punto tale che non aveva smesso di camminare sinché, da
Parigi, era giunta in Borgogna, suo paese natale. Il degno
merciaio, non appena tornato a casa, aveva comunicato
alla moglie il suo felice ritorno, e la moglie gli aveva
risposto rallegrandosi per la ricuperata libertà e
annunciandogli che il primo momento che avesse potuto
sottrarre ai propri doveri sarebbe stato consacrato
interamente a fargli visita. Questo primo momento si era
fatto attendere cinque giorni, e in tutt'altro momento l'attesa
sarebbe parsa ben lunga a padron Bonacieux; ma la visita
che egli aveva fatta al Cardinale e quelle che aveva
ricevute da Rochefort gli avevano data ampia materia di

riflessione, e, come è noto, nulla fa trascorrere veloce il
tempo come il riflettere. Tanto più, che le riflessioni di
Bonacieux erano tutte color di rosa. Rochefort lo chiamava:
"amico mio, caro Bonacieux" e gli ripeteva
incessantemente che il Cardinale lo teneva in grande
stima. Il merciaio si credeva quindi avviato sul cammino
degli onori e della fortuna. Da parte sua, anche la signora
Bonacieux aveva riflettuto, ma, convien dirlo, senza
nessuna mira ambiziosa; suo malgrado, i suoi pensieri
avevano avuto costantemente per oggetto quel bel
giovanotto così coraggioso che sembrava tanto
innamorato. Maritata a diciott'anni al signor Bonacieux,
avendo sempre vissuto in mezzo agli amici di suo marito,
poco adatti a destare un sentimento qualsiasi in una
giovane donna di gusti e aspirazioni molto superiori al suo
ambiente, la signora Bonacieux era restata insensibile
all'ammirazione volgare che la circondava. Ma in
quell'epoca il titolo di gentiluomo aveva grande influenza
sulla borghesia. D'Artagnan era gentiluomo; inoltre, egli
indossava l'uniforme delle guardie, che dopo quella dei
moschettieri era la più apprezzata dalle signore. Egli era,
lo ripetiamo, bello, giovane e avventuroso; parlava d'amore
come colui che ama e vuole essere riamato, ce n'era
dunque più di quanto abbisognasse per far girare una testa
di ventitré anni, e la signora Bonacieux era arrivata appena
a quest'età felice. I due sposi, sebbene non si vedessero
da più di otto giorni e sebbene nel frattempo grandi
avvenimenti si fossero svolti tra loro, si incontrarono con
una certa preoccupazione; nondimeno il signor Bonacieux

manifestò una gioia sincera e andò a braccia aperte verso
sua moglie. La signora Bonacieux gli porse la fronte.
"Chiacchieriamo un poco" disse. "Perché?" chiese
Bonacieux stupito. "Debbo dirvi una cosa
importantissima." "In realtà, anch'io debbo farvi qualche
domanda molto seria. Spiegatemi perché vi hanno rapita,
ve ne prego." "Non si tratta di questo, per il momento"
disse la signora Bonacieux. "E di che cosa dunque? Forse
della mia prigionia?" "Ne fui informata lo stesso giorno in
cui vi arrestarono; però, siccome non avevate commesso
delitto alcuno, non eravate complice di nessun intrigo, e
poiché, infine, nulla sapevate che potesse compromettere
voi o qualcun altro, non detti alla cosa che l'importanza che
meritava." "Voi ne parlate con molta disinvoltura, signora!"
esclamò Bonacieux ferito dal poco interesse che
dimostrava sua moglie per lui "sapete che sono stato
rinchiuso un giorno e una notte in una segreta della
Bastiglia?" "Un giorno e una notte passano presto; non
parliamo quindi della vostra prigionia, e torniamo a ciò che
mi ha condotta presso di voi." "Come! Ciò che vi ha
condotta presso di me! Non è dunque il desiderio di
rivedere vostro marito dal quale eravate separata da otto
giorni?" domandò il merciaio vivamente offeso. "Sì questa
è la prima ragione, ma ce n'è un'altra." "Quale?" "Una cosa
importantissima e dalla quale forse dipende la nostra
fortuna." "La nostra fortuna è molto mutata da quando vi ho
vista, e non sarei stupito se fra qualche mese facessimo
invidia a molti!" "Sì, soprattutto se vorrete seguire le
istruzioni che vi darò." "A me?" "Sì, a voi. Vi è un'azione

buona e santa da compiere, signore, e
contemporaneamente da guadagnare molto denaro." La
signora Bonacieux sapeva che parlando di denaro a suo
marito, lo prendeva dal lato debole. Ma un uomo, sia pure
un merciaio, allorché ha parlato dieci minuti con Richelieu
non è più lo stesso uomo. "Molto denaro da guadagnare!"
disse Bonacieux sporgendo le labbra. "Sì, molto." "Quanto
press'a poco?" "Mille pistole, forse." "Quello che avete da
chiedermi è dunque molto grave?" "Sì." "Che cosa dovrò
fare?" "Partirete immediatamente; vi consegnerò una
lettera che non vi lascerete togliere con nessun pretesto e
che consegnerete nelle mani di colui cui è indirizzata." "E
per dove debbo partire?" "Per Londra." "Io, per Londra!
Andiamo, via, voi scherzate, io non ho affari a Londra."
"C'è chi ha bisogno che vi andiate per lui." "Chi è? Vi
avverto che sono deciso a non far più nulla senza aprir
bene gli occhi, voglio dunque sapere non solo a che mi
espongo, ma per chi mi espongo." "Una persona illustre vi
invia, una persona illustre vi attende; la ricompensa
sorpasserà i vostri desideri, ecco quanto posso
promettervi." "Ancora intrighi! Sempre intrighi! Grazie,
sono diffidente, ora! Monsignor Cardinale mi ha bene
illuminato in proposito." "Il Cardinale!" esclamò la signora
Bonacieux. "Voi avete visto il Cardinale?" "Mi ha fatto
chiamare!" disse fieramente il merciaio. "E voi avete
risposto al suo invito, imprudente che siete?" "Debbo dire
che non avevo la scelta tra il rispondere e il non rispondere,
visto che ero fra due sbirri. E posso anche aggiungere che
siccome allora non conoscevo Sua Eminenza, se avessi

potuto dispensarmi da questa visita, ne sarei stato felice."
"Vi ha dunque maltrattato? Vi ha minacciato?" "Mi ha teso
la mano e mi ha chiamato amico suo! Capite, signora? Io
sono l'amico del gran Cardinale!" "Del gran Cardinale?"
"Gli contestereste questo titolo, per combinazione,
signora?" "Non gli contesto nulla, ma vi faccio notare che il
favore di un ministro è cosa effimera, e che bisogna
essere pazzi per legarsi a un ministro; vi sono poteri al
disopra del suo, che non si basano sul capriccio di un
uomo o sulla riuscita di un avvenimento; ed è a questi che
conviene allearsi." "Voi servite il Cardinale?" "Me ne
spiace, signora, ma io non conosco altra potenza che
quella del grand'uomo che ho l'onore di servire." "Sì,
signora, e come suo servitore, io non vi permetterò di
prender parte a complotti contro la sicurezza dello Stato, o
di aiutare gli intrighi di una donna che non è francese e che
ha il cuore spagnolo. Ma per fortuna il grande Cardinale
vigila, e il suo sguardo penetrante sorveglia tutto e penetra
fino in fondo ai cuori." Bonacieux ripeteva parola per
parola una frase che aveva udito dire dal conte di
Rochefort; ma la povera donna che aveva contato su suo
marito e che, con questa speranza, si era resa garante per
lui presso la Regina, ne tremò giacché pensò al pericolo al
quale si era esposta e alla impotenza in cui si trovava di
adempiere alle sue promesse. Tuttavia, conoscendo la
debolezza e soprattutto la cupidigia del marito, non
disperava di convincerlo. "Ah! voi siete cardinalista,
signore" esclamò. "Ah! voi servite il partito di coloro che
maltrattano vostra moglie e insultano la vostra Regina!" "Gli

interessi particolari non hanno valore di fronte all'interesse
di tutti. Io sono per coloro che salvano lo Stato!" disse con
enfasi Bonacieux. Era un'altra frase di Rochefort, che gli
era rimasta in mente e che trovava l'occasione di usare. "E
sapete che cos'è lo Stato di cui parlate?" disse la signora
Bonacieux alzando le spalle. "Contentatevi di essere un
borghese senza sottigliezze e mettetevi dalla parte che vi
offre più vantaggi." "Eh! eh!" ghignò Bonacieux picchiando
sulla pancia rotondetta di un sacco che dette un suono
argentino "che ne dite di questo, mia bella predicatrice?"
"Chi vi ha dato questo denaro?" "Non l'indovinate?" "Il
Cardinale?" "Lui, e il mio amico il conte di Rochefort." "Il
conte di Rochefort! Ma è colui che mi ha rapita!" "Può
darsi, signora." "E voi prendete del denaro da lui?" "Non
mi avete detto che siete stata rapita per ragioni politiche?"
"Sì, ma il rapimento aveva per scopo di farmi tradire la mia
padrona, di strapparmi con la tortura qualche confessione
che potesse compromettere l'onore e forse la vita della mia
augusta padrona." "Signora" riprese Bonacieux "la vostra
augusta padrona non è che una perfida Spagnola e tutto
quanto fa il Cardinale è ben fatto." "Signore" disse la
giovane donna "vi sapevo vile, avaro, e imbecille, ma non
vi sapevo infame!" "Signora" gridò Bonacieux che non
aveva mai visto in collera sua moglie e che arretrava
dinanzi al corruccio coniugale "signora, che cosa dite?"
"Dico che siete un miserabile" continuò la signora
Bonacieux che si accorse di riprendere un poco
d'ascendente sul marito. "Ah, voi fate della politica, ora? E
della politica cardinalizia per giunta! Ah! Voi vi vendete al

diavolo corpo e anima per denaro!" "Non al diavolo, al
Cardinale." "E' la stessa cosa" esclamò la giovane donna.
"Chi dice Richelieu dice Satana." "Tacete, signora, tacete,
potrebbero sentirvi." "Avete ragione, perché mi
vergognerei per voi della vostra viltà." "Ma che esigete da
me? Sentiamo!" "Ve l'ho detto: che partiate
immediatamente, signore, che compiate lealmente la
commissione della quale mi degno incaricarvi, e a queste
condizioni dimentico tutto e vi perdono; e c'è di più"
aggiunse tendendogli la mano "vi rendo la mia amicizia."
Bonacieux era vile e avaro, ma amava sua moglie, e si
intenerì. Un uomo di cinquant'anni non serba per molto
tempo rancore a una donna di ventitré. La signora
Bonacieux si accorse che esitava. "Allora siete deciso?"
disse. "Ma, mia cara amica, riflettete un poco su quello che
esigete da me; Londra è lontana da Parigi, molto lontana,
e forse la commissione di cui m'incaricate non è senza
pericoli." "Che importa se riuscite a evitarli?" "Ecco,
signora Bonacieux, ecco" disse il merciaio "tutto sommato,
rifiuto; gli intrighi mi fanno paura. Ho visto la Bastiglia, io! E'
spaventosa, la Bastiglia! Al solo pensarci, mi viene la pelle
d'oca. Mi hanno minacciato di tortura, lo sapete? Vi
incastrano dei cunei di legno tra le gambe sino a che le
ossa non scoppino! No, decisamente non andrò. Caspita!
Perché non ci andate voi? Se ci penso, mi pare di non
avervi mai conosciuta prima d'oggi; credo che voi siate un
uomo, e dei più arrabbiati anche!" "E voi siete una donna,
una donna miserabile, stupida e abbrutita. Ah, voi avete
paura! Ebbene, se non partite immediatamente, vi faccio

arrestare per ordine della Regina e vi faccio chiudere in
quella Bastiglia che vi fa tanta paura." Bonacieux si
immerse in una profonda riflessione; pensò attentamente le
due collere nel suo cervello, quella del Cardiale e quella
della Regina; quella del Cardinale gli parve di gran lunga la
più temibile. "Fatemi arrestare per ordine della Regina e io
mi farò liberare dal Cardinale." Istantaneamente la signora
Bonacieux capì che si era spinta tropp'oltre e ne ebbe
paura. Ella contemplò per un attimo con terrore quel volto
stupido che esprimeva un'invincibile decisione, la
decisione degli sciocchi che hanno paura, poi disse:
"Ebbene! sia come volete. Forse alla fin fine avete
ragione! In fatto di politica un uomo ne sa più di una donna
e specialmente voi, signor Bonacieux, che avete parlato
col Cardinale. Eppure è assai penoso" soggiunse "che
mio marito, un uomo sull'affetto del quale credevo di poter
contare, mi tratti così sgraziatamente e rifiuti di soddisfare
un mio capriccio." "E' che i vostri capricci possono
portarmi chissà dove" riprese Bonacieux trionfante "e non
me ne fido." "Vuol dire che ci rinuncerò" disse la giovane
donna sospirando "ebbene, non parliamone più." "Se mi
diceste almeno che cosa dovrei fare a Londra" insistette
Bonacieux che si ricordò un po' troppo tardi che Rochefort
gli aveva raccomandato di scoprire i segreti di sua moglie.
"E' inutile che lo sappiate" rispose la giovane donna, che
ora arretrava per una diffidenza istintiva "si trattava di una
sciocchezza di quelle che desiderano le donne, di una
spesuccia sulla quale c'era da guadagnare molto." Ma più
la giovane si difendeva, più Bonacieux si persuadeva che il

segreto che essa rifiutava di confidargli era
importantissimo. Decise quindi di correre subito da
Rochefort e di dirgli che la Regina cercava un messaggero
da spedire a Londra. "Scusate se vi lascio, mia cara
signora Bonacieux" disse "ma siccome non sapevo che
sareste venuta a trovarmi, avevo preso un appuntamento
con uno dei miei amici; tornerò subito; siate tanto gentile di
aspettarmi per non più di pochi minuti, e appena avrò finito
con quell'amico, verrò a prendervi e, poiché comincia a
farsi tardi, vi ricondurrò al Louvre." "Grazie, signore"
rispose la signora Bonacieux "però, siccome non avete
abbastanza coraggio per essermi d'aiuto in qualsiasi
modo, me ne ritornerò benissimo al Louvre da sola."
"Come vorrete, signora Bonacieux" riprese l'ex merciaio.
"Vi rivedrò presto?" "Certamente; spero che la prossima
settimana il mio servizio mi lasci un poco di tempo libero;
ne approfitterò per venire a mettere un po' d'ordine nelle
mie cose che mi sembrano alquanto sossopra." "Va bene,
vi aspetterò. Non siete in collera, è vero?" "Io? Neppur per
sogno!" "A presto, allora." "A presto." Bonacieux baciò la
mano di sua moglie e se ne andò di corsa. "Suvvia" disse
la signora Bonacieux, quando suo marito ebbe richiuso la
porta di strada ed essa si trovò sola "non ci mancava altro
che quell'imbecille divenisse cardinalista! Ed io che mi ero
resa garante di lui presso la Regina, io che avevo
promesso alla mia povera padrona... Dio mio, Dio mio!
Ella mi prenderà per uno di quei miserabili di cui formicola
il palazzo e che sono stati posti al suo fianco per spiarla.
Ah, signor Bonacieux! Io non vi ho mai amato molto; ma

ora è ben peggio; ora vi odio e, sulla mia parola, me la
pagherete!" Nel momento in cui diceva queste parole, un
colpo picchiato al soffitto le fece alzare il capo e una voce
che veniva dall'alto gridò: "Cara signora Bonacieux,
apritemi la porticina interna e scenderò da voi."
Capitolo 18 L'AMANTE E IL MARITO

"Ah! signora" disse d'Artagnan entrando dalla porta che la
giovane aveva aperto "permettete che ve lo dica, voi avete
un ben povero marito!" "Avete dunque inteso la nostra
conversazione?" chiese vivamente la signora Bonacieux
guardando d'Artagnan con inquietudine. "Per intiero." "Ma
come avete fatto, Dio mio!" "Con un mezzo conosciuto da
me, mediante il quale ho udito anche la conversazione più
animata che avete avuta con gli sbirri del Cardinale." "E
che cosa avete capito da quanto abbiamo detto?" "Molte
cose: prima di tutto che vostro marito per fortuna è un
ingenuo e uno sciocco; poi che voi siete in un grave
imbarazzo, del che sono molto contento perché ciò mi offre
una occasione di mettermi a vostra disposizione, e Dio
solo sa che sarei pronto a gettarmi nel fuoco per voi; e
infine che la Regina ha bisogno che un uomo coraggioso,
intelligente e fedele faccia per lei un viaggio a Londra. Io
ho per lo meno due delle tre qualità richieste, ed eccomi
qua." La signora Bonacieux non rispose, ma il suo cuore
batteva di gioia e una segreta speranza brillò nei suoi

occhi. "Quale garanzia mi darete" chiese poi "se consento
a confidarvi questo incarico?" "Il mio amore per voi. Dite,
ordinate, che debbo fare?" "Dio mio, Dio mio!" mormorò la
giovane donna "debbo proprio confidarvi un tale segreto?
Non siete che un ragazzo!" "Suvvia, vedo che è necessario
che qualcuno garantisca per me." "Vi confesso che questo
mi tranquillizzerebbe molto." "Conoscete Athos?" "No."
"Porthos?" "No." "Aramis?" "No. Chi sono questi signori?"
"Moschettieri del Re. Conoscete il signor di Tréville, loro
capitano?" "Oh, quello sì, lo conosco! Non personalmente,
ma per averne inteso parlare dalla Regina come d'un
coraggioso e leale gentiluomo." "Non temete che egli
possa tradirvi per il Cardinale, è vero?" "Oh, no,
certamente!" "Ebbene, rivelate a lui il vostro segreto e
chiedetegli se per quanto esso sia importante, prezioso e
terribile non possiate confidarlo a me." "Ma questo segreto
non è mio e non posso raccontarlo così." "Stavate pure per
confidarlo a Bonacieux" disse con dispetto d'Artagnan.
"Come si confida una lettera al cavo di un albero, all'ala di
un piccione, al collare di un cane." "Eppure dovete capire
che vi amo!" "Lo dite." "Che sono un galantuomo!" "Lo
credo." "Che sono coraggioso!" "Oh! Di questo sono
sicura." "Allora mettetemi alla prova." La signora
Bonacieux guardò il giovanotto con un'ultima esitazione.
Ma c'era un tale ardore nei suoi occhi, una tale
persuasione nella sua voce, che si sentì trascinata a
fidarsene. D'altronde, ella si trovava in una di quelle
circostanze nelle quali bisogna arrischiare il tutto per il
tutto. La Regina era ugualmente perduta sia ch'ella

mostrasse un eccesso di scrupolo, sia un eccesso di
fiducia. E, infine, diciamolo francamente, il sentimento
involontario ch'ella provava per quel giovane protettore la
decise a parlare. "Ascoltatemi" gli disse "mi arrendo alle
vostre proteste e cedo alle vostre assicurazioni. Ma vi giuro
davanti a Dio che ci ascolta, che se mi tradite e se i miei
nemici mi perdonassero, io mi ucciderei accusandovi della
mia morte." "E io vi giuro davanti a Dio, signora" disse
d'Artagnan "che se fossi preso eseguendo gli ordini che
voi mi darete, morirò prima di fare o dire qualsiasi cosa
che possa compromettere qualcuno." Allora la giovane
donna gli confidò il terribile segreto di cui il caso gli aveva
già rivelata una parte in faccia alla Samaritana. Fu questa
una scambievole dichiarazione d'amore. D'Artagnan
splendeva di gioia e d'orgoglio. Questo segreto, di cui era
possessore, quella donna che amava, la fiducia e l'amore
facevano di lui un gigante. "Io parto" disse "parto
all'istante." "Come! Partite?" esclamò la signora
Bonacieux "e il vostro reggimento, il vostro capitano?"
"Cara Costanza, in fede mia, voi mi avevate fatto
dimenticare tutto ciò. Avete ragione, ho bisogno di una
licenza." "Un altro ostacolo!" mormorò tristemente la
signora Bonacieux. "Oh, questo è facile da sormontare"
disse d'Artagnan dopo un attimo di riflessione. "Io lo
sormonterò, state tranquilla." "E come?" "Andrò a trovare
questa sera stessa il signor di Tréville e lo pregherò di
chiedere per me questo favore a suo cognato signor Des
Essarts." "E ora un'altra cosa." "Che cosa?" domandò
d'Artagnan vedendo che la signora Bonacieux esitava a

continuare. "Forse non avete denaro." "Il forse è di troppo"
disse sorridendo d'Artagnan. "Allora" riprese la signora
Bonacieux aprendo un armadio e tirando fuori da questo
armadio il sacchetto che pochi momenti prima aveva tanto
affettuosamente accarezzato suo marito "prendete questo.
"Il denaro del Cardinale !" esclamò scoppiando in una
risata d'Artagnan, il quale, come il lettore ricorderà, grazie
al foro praticato nel pavimento, non aveva perso una sillaba
del colloquio tra il merciaio e sua moglie. "Quello del
Cardinale" rispose la signora Bonacieux "vedete che si
presenta sotto un aspetto rispettabile." "Perbacco!"
esclamò d'Artagnan "sarà una cosa doppiamente
divertente salvare la Regina coi denari di Sua Eminenza!"
"Voi siete un simpatico e delizioso ragazzo" disse la
signora Bonacieux "credetemi, la Regina non sarà
un'ingrata!" "Oh! io sono già grandemente ricompensato!"
esclamò d'Artagnan. "Vi amo, voi mi permettete di dirvelo.
E' una felicità più grande di quanto osassi sperare!"
"Silenzio" ordinò subitamente la signora Bonacieux
trasalendo. "Che c'è?" "Qualcuno parla nella strada." "E' la
voce..." "Di mio marito, sì, l'ho riconosciuta." D'Artagnan
corse alla porta e spinse il chiavistello. "Egli non entrerà
finché io non sarò uscito" disse "e quando sarò uscito, voi
gli aprirete." "Ma anch'io dovrei essermene andata. E
come farò a giustificare la sparizione di quel denaro se mi
ritroverà ancor qui?" "Avete ragione; è necessario che ce
ne andiamo." "Ma come? Se usciremo ci vedrà." "Allora
bisogna salire nella mia camera." "Ah! voi mi dite ciò con
una intonazione che mi spaventa." E la signora Bonacieux

pronunciò queste parole con una lacrima negli occhi.
D'Artagnan vide quella lacrima, e, turbato, intenerito, si
gettò ai suoi piedi. "In casa mia" disse "sarete sicura come
in una chiesa, vi do la mia parola di gentiluomo!"
"Andiamo" diss'ella "mi fido di voi, amico mio." D'Artagnan
tolse con precauzione il chiavistello, e tutti e due, leggeri
come ombre, sgusciarono per la porta interna nel viale,
salirono la scala senza il minimo rumore ed entrarono nella
camera del giovanotto. Una volta in casa sua, d'Artagnan,
per maggior sicurezza, barricò la porta; entrambi si
avvicinarono alla finestra e attraverso una fessura delle
imposte, videro Bonacieux che parlava con un uomo
avvolto in un mantello. Alla vista di quell'uomo
ammantellato, d'Artagnan fece un balzo e, sfoderando a
metà la spada, si lanciò verso la porta. Era l'uomo di
Meung. "Che cosa volete fare ?" esclamò la signora. "Voi
ci perdete." "Ma io ho giurato di uccidere quell'individuo!"
disse d'Artagnan. "In questo momento la vostra vita non vi
appartiene. In nome della Regina vi proibisco di mettervi in
qualsiasi rischio estraneo al vostro viaggio." "E in vostro
nome non ordinate nulla?" "In nome mio" disse la signora
Bonacieux con una viva emozione "in nome mio ve ne
prego. Ma mi sembra che parlino di me; ascoltiamo."
D'Artagnan si riaccostò alla finestra e fu tutto orecchi. Il
signor Bonacieux aveva aperto la porta di casa e, avendo
visto l'appartamento vuoto, era tornato all'uomo del
mantello che aveva lasciato solo per un attimo. "Se n'è
andata" disse "sarà tornata al Louvre." "Siete sicuro" disse
lo sconosciuto "che non abbia avuto sentore delle vostre

intenzioni?" "Certamente" rispose Bonacieux con
importanza "è una donna troppo superficiale." "Il cadetto
delle guardie è in casa?" "Non credo; come vedete le sue
imposte sono chiuse e non si vede nessuna luce brillare
attraverso le fessure." "Non importa, bisognerebbe
sincerarsene." "E come?" "Picchiando alla sua porta."
"Cercherò del suo servitore." "Andate." Bonacieux rientrò
in casa, passò dalla stessa porta dalla quale erano passati
i due fuggitivi, salì sino al pianerottolo di d'Artagnan e
picchiò. Nessuno rispose. Porthos, per far più bella figura,
aveva chiesto in prestito per quella sera Planchet. In quanto
a d'Artagnan non pensò neppure a dar segno di vita. Nel
momento in cui le nocche di Bonacieux picchiarono, i due
giovani si sentirono balzare il cuore nel petto. "Non c'è
nessuno" disse Bonacieux. "Non importa, entriamo
ugualmente in casa; saremo più sicuri che sulla porta."
"Ah! Dio mio" mormorò la signora Bonacieux "non udiremo
più nulla!" "Anzi udiremo meglio." D'Artagnan tolse i due o
tre mattoni che rendevano la sua camera simile a un nuovo
orecchio di Dionisio, stese un tappeto a terra, si mise
ginocchioni, si chinò sull'apertura e fece segno alla signora
Bonacieux d'imitarlo. "Siete sicuro che non ci sia
nessuno?" chiese lo sconosciuto. "Ve lo garantisco" disse
Bonacieux. "E credete che vostra moglie?..." "Essa è
tornata al Louvre." "Senza parlare a nessun altri che a voi?"
"Ne sono certo." "Questo è molto importante, lo capite?"
"Allora la notizia che vi ho data ha qualche valore..." "Un
grandissimo valore, mio caro Bonacieux, non ve lo
nascondo." "Il Cardinale sarà contento di me?" "Non ne

dubito." "Il grande Cardinale!" "Siete certo che, parlando
con voi, vostra moglie non ha fatto nomi?" "Non mi pare."
"Non ha nominato né la signora di Chevreuse né il signor di
Buckingham, né la signora di Vernel?" "No, mi ha detto
solamente che voleva inviarmi a Londra per servire gli
interessi di una persona illustre." "Traditore!" mormorò la
signora Bonacieux. "Silenzio!" sussurrò d'Artagnan
afferrando una mano ch'ella gli abbandonò senza pensarci.
"Non importa" continuò l'uomo del mantello "siete stato uno
sciocco a non fingere di accettare l'incarico. Ora la lettera
sarebbe in vostra mano; lo Stato, ch'essa minaccia,
sarebbe stato salvato da voi..." "E io?" "Ebbene, voi! Il
Cardinale vi avrebbe dato delle lettere di nobiltà." "Ve lo ha
detto?" "Sì, so che voleva farvi questa sorpresa." "State
tranquillo" assicurò Bonacieux "mia moglie mi adora e
sono ancora in tempo." "Stupido!" mormorò la signora.
"Silenzio!" ripeté d'Artagnan stringendole più forte la mano.
"Come siete ancora in tempo?" chiese l'uomo dal mantello
"Torno al Louvre, domando di mia moglie, dico che ho
riflettuto, riannodo le trattative, piglio la lettera e corro dal
Cardinale." "Ebbene, fate presto; io tornerò tra poco per
conoscere il risultato del vostro piano." Lo sconosciuto
uscì. "L'infame!" disse la signora Bonacieux indirizzando
questo epiteto al marito. "Silenzio!" impose d'Artagnan
stringendole sempre più forte la mano. Un urlo terribile
interruppe le riflessioni di d'Artagnan e della signora
Bonacieux. Era il merciaio che si era accorto della
sparizione del denaro e gridava al ladro. "Dio mio"
esclamò la signora Bonacieux "farà accorrere tutto il

quartiere." Bonacieux continuò a gridare per un bel po', ma
siccome gridi del genere, data la loro frequenza, non
attiravano nessuno in via dei Fossoyeurs, e poiché la casa
del merciaio era da qualche tempo assai malfamata,
vedendo che nessuno accorreva, egli uscì continuando a
gridare, e si udì la sua voce che si allontanava in direzione
della via du Bac. "E ora che se n'è andato, andatevene
anche voi" disse la signora Bonacieux "coraggio, ma,
soprattutto, prudenza e pensate che dovete serbarvi alla
Regina." "A lei e a voi!" esclamò d'Artagnan. "State
tranquilla, mia bella Costanza, tornerò degno della sua
riconoscenza; ma tornerò anche degno del vostro amore?"
La giovane donna non rispose che col vivo rossore che
imporporò le sue guance. Pochi momenti dopo anche
d'Artagnan uscì, avviluppato in un ampio mantello rialzato
elegantemente dal fodero di una lunga spada. La signora
Bonacieux lo seguì con quel lungo sguardo d'amore col
quale una donna accompagna l'uomo che sente di amare;
ma quand'egli fu scomparso all'angolo della strada, cadde
in ginocchio e, giungendo le mani: "Dio mio" esclamò
"proteggete la Regina e proteggetemi!"
Capitolo 19 PIANO DI CAMPAGNA

D'Artagnan si recò difilato dal signor di Tréville. Egli aveva
riflettuto che di lì a pochi minuti il Cardinale sarebbe stato
avvertito da quel dannato sconosciuto, che sembrava fosse

il suo agente, e aveva concluso, con ragione, che non c'era
un attimo da perdere. Il cuore del giovanotto traboccava di
gioia. Gli si presentava un'occasione grazie alla quale
poteva insieme acquistarsi gloria e guadagnare danaro e
che, come primo incoraggiamento, lo aveva riavvicinato a
una donna che adorava. Questo caso faceva dunque per
lui, di prim'acchito, più di quanto avrebbe mai osato
domandare alla Provvidenza. Il signor di Tréville era nel suo
salotto con la solita corte di gentiluomini. D'Artagnan, che
era conosciuto come uno dei frequentatori abituali della
casa, andò senz'altro nello studio e fece avvertire il
capitano che desiderava vederlo per cosa di grande
importanza. D'Artagnan era lì da cinque minuti, quando il
signor di Tréville entrò. Al primo colpo d'occhio, dalla gioia
dipinta sul suo viso, il bravo capitano si rese conto che
stava effettivamente succedendo qualcosa di nuovo. Per la
strada, d'Artagnan si era chiesto se si sarebbe confidato
con il signor di Tréville, o se gli avrebbe domandato
semplicemente di dargli carta bianca per un affare segreto.
Ma il signor di Tréville era stato sempre così buono con lui,
era talmente devoto al Re e alla Regina e odiava così
cordialmente il Cardinale, che il giovanotto decise a dirgli
tutto. "Avete fatto chiedere di me, mio giovane amico?"
chiese Tréville. "Sì, signore" disse d'Artagnan "mi
perdonerete, spero, se vi ho disturbato, allorché saprete di
che cosa si tratta." "Parlate, vi ascolto." "Si tratta
nientemeno" disse d'Artagnan abbassando la voce "che
dell'onore e forse della vita della Regina." "Che dite?"
domandò il signor di Tréville guardandosi intorno per

assicurarsi che erano ben soli, e riportando poi lo sguardo
interrogatore verso d'Artagnan. "Dico, signore, che il caso
mi ha svelato un segreto..." "Che spero custodirete da
solo, giovanotto, anche a costo della vita." "Ma che debbo
pur confidarvi, perché voi solo potrete aiutarmi a compiere
la commissione ricevuta da Sua Maestà." "E' un segreto
vostro?" "No, signore, è della Regina." "Vi ha permesso
Sua Maestà di farmene parte?" "No, signore, al contrario;
mi è stato raccomandato il più grande mistero." "E perché
dunque vi disponete a tradirlo nei miei riguardi?" "Perché,
come vi ho detto, senza di voi non posso far nulla e perché
temo che mi rifiutiate la grazia che vengo a chiedervi se
non sapete perché ve la chiedo." "Serbate il vostro
segreto, giovanotto, e ditemi ciò che desiderate."
"Desidero che otteniate per me, dal signor Des Essarts, un
permesso di quindici giorni." "Per quando?" "Per questa
notte." "Voi lasciate Parigi?" "Vado in missione." "Potete
dirmi dove?" "A Londra." "Qualcuno ha interesse a che non
raggiungiate la meta?" "Il Cardinale, credo, darebbe tutto
quanto possiede per impedirmi di riuscire." "E partite
solo?" "Solo." "In tal caso non sorpasserete Bondy, ve lo
dico io, parola di Tréville." "Perché?" "Perché vi faranno
assassinare." "Vuol dire che sarò morto facendo il mio
dovere." "Ma non compirete la vostra missione." "E' vero!"
disse d'Artagnan. "Credetemi" continuò Tréville "in
imprese di questo genere è necessario partire in quattro
perché uno arrivi." "Avete ragione, signore" disse
d'Artagnan "ma voi che conoscete Athos, Porthos e
Aramis sapete se io possa disporre di loro." "Senza

confidare loro il segreto che io non ho voluto sapere?" "Ci
siamo giurati, una volta per tutte, confidenza cieca e fedeltà
a tutta prova; d'altronde voi potete dir loro che avete la
massima fiducia in me, ed essi non saranno più increduli di
voi." "Posso mandar a ciascuno di essi una licenza di
quindici giorni, ecco tutto: ad Athos, che soffre sempre per
la sua ferita, per andare alle acque di Forges; a Porthos e
ad Aramis perché seguano il loro amico che non vogliono
abbandonare in una sì triste situazione. La licenza che
invierò loro sarà la prova che li autorizzo a questo viaggio."
"Grazie, signore, siete troppo buono." "Andate dunque a
trovarli immediatamente e fate in modo che tutto sia fatto
questa notte. Ah! prima scrivete la vostra domanda di
congedo per il signor Des Essarts. Forse una spia era già
sui vostri passi, e la vostra visita che sarà già nota al
Cardinale, apparirà così legittimata." D'Artagnan scrisse la
domanda, e il signor di Tréville, ricevendola dalle sue mani,
garantì che prima delle due del mattino le quattro licenze
sarebbero state ai rispettivi domicili dei viaggiatori.
"Abbiate la bontà di mandare la mia in casa di Athos"
disse d'Artagnan. "Se rientrassi a casa mia, temerei di
fare qualche cattivo incontro." "State tranquillo. Arrivederci
e buon viaggio! A proposito" disse il signor di Tréville
richiamandolo. D'Artagnan tornò indietro. "Avete denaro?"
Il giovane fece suonare il sacchetto che aveva in tasca. "Vi
basta?" domandò il signor di Tréville. "Sono trecento
pistole." "Bene, ce n è abbastanza per andare in capo al
mondo." D'Artagnan salutò il signor di Tréville che gli tese
la mano; d'Artagnan gliela strinse con rispetto misto di

riconoscenza. Da quando era arrivato a Parigi, non aveva
avuto che a lodarsi di quell'uomo eccellente che aveva
sempre trovato degno, leale e grande. La sua prima visita
fu per Aramis; egli non era tornato dal suo amico dalla
famosa sera in cui aveva seguito la signora Bonacieux.
C'era di più; egli aveva visto rare volte il giovane
moschettiere, e ogni volta aveva creduto di notare sul suo
viso una profonda tristezza. Anche quella sera Aramis
vegliava cupo e distratto; d'Artagnan lo interrogò sulle
cause di tanta malinconia e Aramis ne incolpò un
commento del diciottesimo capitolo di Sant'Agostino che
doveva scrivere in latino per la settimana seguente e che
gli dava delle serie preoccupazioni. Mentre i due amici
stavano parlando, entrò un domestico del signor di Tréville
latore di un plico sigillato. "Che cos'è?" chiese Aramis. "La
licenza che il signore ha chiesto" rispose il servo. "Io non
ho chiesto licenze." "Tacete e prendete" disse d'Artagnan.
"E voi, amico mio, accettate mezza pistola per il vostro
incomodo; direte al signor di Tréville che il signor Aramis lo
ringrazia molto. Andate." Il servo salutò con un profondo
inchino ed uscì. "Che significa ciò?" domandò Aramis.
"Prendete quanto vi è necessario per un viaggio di quindici
giorni e seguitemi." "Ma in questo momento non posso
lasciare Parigi senza sapere..." "Ciò che le è successo, è
vero?" continuò d'Artagnan. "A chi?" "Alla donna che era
qui, quella del fazzoletto ricamato." "Chi vi ha detto che vi
era una donna qui?" mormorò Aramis diventando bianco
come un morto. "L'ho vista." "E sapete chi è?" "Per lo
meno, credo di saperlo." "Statemi a sentire" disse Aramis

"visto che sapete tante cose, sapete anche che cosa sia
avvenuto di quella donna?" "Presumo che sia tornata a
Tours." "A Tours? Sì, avete ragione, la conoscete. Ma
perché è tornata a Tours senza dirmi nulla?" "Perché
temeva di essere arrestata." "Come mai non mi ha
scritto?" "Perché temeva di compromettervi." "D'Artagnan,
mi rendete la vita!" esclamò Aramis. "Mi vedevo
disprezzato, tradito. Ero così felice di rivederla! Non potevo
credere che ella avesse rischiato la sua libertà per me, e
tuttavia perché sarebbe tornata a Parigi?" "Per la stessa
ragione per la quale dobbiamo andarcene in Inghilterra."
"E qual è questa ragione?" domandò Aramis. "La saprete
un giorno, Aramis; ma per il momento imiterò la
discrezione della nipote del dottore." Aramis sorrise
perché ricordò il racconto che aveva fatto una sera ai suoi
amici. "Ebbene, poiché essa ha lasciato Parigi e voi ne
siete sicuro, d'Artagnan, nulla mi trattiene più e sono pronto
a seguirvi. Voi dite che andremo?..." "Da Athos, per il
momento, e se volete venire con me, vi prego di spicciarvi
perché abbiamo perduto anche troppo tempo. A proposito,
avvertite Bazin." "Bazin viene con noi?" chiese Aramis.
"Forse. Ma è meglio, in tutti i casi, che per ora ci segua da
Athos." Aramis chiamò Bazin e, dopo avergli ordinato di
raggiungerlo da Athos: "Partiamo dunque" disse
prendendo il mantello, la spada e le sue tre pistole e
aprendo inutilmente tre o quattro cassetti per vedere se
c'era per caso un po' di denaro dimenticato. Poi, quando fu
certo che ogni ricerca era inutile, seguì d'Artagnan
almanaccando come mai il giovane cadetto delle guardie

sapesse così bene chi fosse la donna che egli aveva
ospitata e sapesse meglio di lui dove essa era. Soltanto,
nel momento di uscire, Aramis pose la mano sul braccio di
d'Artagnan e guardandolo fissamente gli disse: "Non avete
parlato a nessuno di quella donna?" "A nessuno."
"Nemmeno ad Athos e a Porthos?" "Non ne ho fatto
motto." "Meno male." E ormai rassicurato su questo punto
importante, Aramis continuò il suo cammino insieme con
d'Artagnan e tutti e due arrivarono in un attimo da Athos. Lo
trovarono che teneva in una mano la sua licenza e nell'altra
una lettera del signor di Tréville. "Potete spiegarmi che
significano questa licenza e questa lettera?" disse
sorpreso. "Mio caro Athos, accetto, poiché la vostra salute
lo esige assolutamente, che vi prendiate quindici giorni di
riposo. Andate dunque a bere le acque di Forges o quelle
qualsiasi altre che più vi convengono, e cercate di guarire
prontamente. Vostro affezionatissimo Tréville." "Ebbene,
questa licenza e questa lettera vogliono dire che voi dovete
seguirmi, Athos." "Alle acque di Forges?" "O là, o altrove."
"Per servire il Re?" "Il Re o la Regina: non siamo forse al
servizio delle Loro Maestà?" A questo punto Porthos entrò.
"Perdio!" disse "ecco una cosa straordinaria: da quando in
qua, nei moschettieri, si accordano licenze senza che
siano domandate?" E d'Artagnan: "Dal giorno in cui i
moschettieri hanno degli amici che le chiedono per loro."
"Ah, ah!" fece Porthos "sembra che qui ci siano delle
novità." "Sì, partiamo" disse Aramis. "Per quale paese?"
domandò Porthos. "In fede mia, non ne so nulla" rispose
Athos. "Domandalo a d'Artagnan." "Per Londra, signori"

rispose d'Artagnan. "Per Londra" esclamò Porthos "e che
cosa andiamo a fare a Londra?" "Ecco ciò che non posso
dirvi, signori, e conviene che vi fidiate di me." "Ma per
andare a Londra" soggiunse Porthos "ci vuole del denaro,
e io non ne ho." "Neanch'io" disse Aramis. "Neanch'io"
disse Athos. "Ne ho io per tutti" riprese d'Artagnan
togliendo di tasca il suo tesoro e posandolo sulla tavola. "In
questa borsa ci sono trecento pistole; prendiamone
settantacinque a testa; è ciò che ci abbisogna per andare
a Londra e per tornare. D'altra parte, state tranquilli, non
arriveremo a Londra tutti quanti." "E perché?" "Perché è
molto probabile che qualcuno di noi resti per la strada."
"Forse che ci mettiamo in campagna?" "Una campagna
delle più pericolose, ve ne avverto." "Perbacco! Ma dal
momento che corriamo il rischio di farci ammazzare" disse
Porthos "vorrei almeno saperne il perché." "Non ci
guadagneresti granché" fece Athos. "Tuttavia" soggiunse
Aramis "io la penso come Porthos." "E' forse consuetudine
del Re di rendervi conto dei suoi affari? No, egli vi dice
molto semplicemente: signori, in Guascogna o nelle
Fiandre ci si batte, andate e battetevi, e voi ci andate.
Perché? non ve lo chiedete neppure." "D'Artagnan ha
ragione" disse Athos "ecco le nostre tre licenze che
giungono dal signor di Tréville ed ecco trecento pistole che
arrivano di non so dove. Andiamo a farci ammazzare dove
ci dicono di andare. La vita mette forse conto che si
facciano tante domande? D'Artagnan, sono pronto a
seguirti." "E anch'io" disse Porthos. "E anch'io" soggiunse
Aramis. "D'altronde non mi dispiace affatto lasciare Parigi,

ho bisogno di distrazioni." "In quanto a distrazioni, ne
avrete, signori miei, state tranquilli" disse d'Artagnan. "E
ora, quando si parte?" domandò Athos. "Subito" rispose
d'Artagnan "non c'è un minuto da perdere." "Olà! Grimaud,
Planchet, Mousqueton, Bazin!" gridarono i quattro
giovanotti chiamando i loro valletti. "Ungete i nostri stivali e
andate a prendere i nostri cavalli a palazzo." Planchet,
Grimaud, Mousqueton e Bazin partirono in gran furia. "Ora
prepariamo il piano della campagna" disse Porthos "dove
andiamo noi prima di tutto?" "A Calais" disse d'Artagnan.
E' la strada più diretta per arrivare a Londra." "Va bene"
fece Porthos "ecco la mia opinione." "Parla." "Quattro
uomini che viaggiano insieme sarebbero sospetti:
d'Artagnan darà a ciascuno di noi le sue istruzioni. Io
partirò prima per la strada di Boulogne per esplorare il
percorso; Athos partirà due ore dopo per la strada
d'Amiens; Aramis ci seguirà per quella di Noyon; in quanto
a d'Artagnan, percorrerà la strada che gli sembrerà
migliore con gli abiti di Planchet, mentre Planchet ci
seguirà vestito da d'Artagnan e con l'uniforme delle
guardie." "Signori" disse Athos "mi pare che non sia il
caso di mischiare i nostri lacché in una simile faccenda: un
segreto può per combinazione essere tradito da un
gentiluomo, ma è quasi sempre venduto da un servo." "Il
piano di Porthos mi sembra impraticabile" disse
d'Artagnan "poiché ignoro io stesso quali istruzioni potrei
darvi. Io sono latore di una lettera, ecco tutto. Io non ho e
non posso fare tre copie di questa lettera, giacché è
sigillata; penso dunque che si debba viaggiare tutti

assieme. La lettera è in questa tasca" e la indicò. "Se sono
ucciso, uno di voi la prenderà e continuerete la strada; se
anch'egli sarà ucciso, sarà la volta di un altro e così di
seguito; purché uno arrivi, tutto andrà bene." "Bravo
d'Artagnan, io la penso come te" disse Athos. "E d'altronde
bisogna essere logici; io vado alle acque e voi mi
accompagnate; invece di andare alle acque di Forges
vado a fare i bagni di mare, sono libero della scelta. Se
tenteranno di arrestarci, mostrerò la lettera del signor di
Tréville e voi presenterete le vostre licenze; se ci
assalgono, ci difenderemo; se saremo tratti in giudizio,
sosterremo tenacemente che non avevamo altre intenzioni
se non di tuffarci un certo numero di volte in mare; si
potrebbe avere ragione facilmente di quattro uomini isolati,
ma quattro uomini riuniti formano un drappello. Armeremo
di pistole e di moschetti i nostri lacché; e se manderanno
contro di noi un esercito, daremo battaglia e colui che
sopravviverà porterà a destinazione la lettera come ha
detto d'Artagnan." "Ben detto!" esclamò Aramis "tu non
parli spesso, ma quando lo fai sei Giovanni Bocca d'Oro.
Adotto il piano d'Athos. E tu, Porthos?" "Anch'io" disse
Porthos "se conviene a d'Artagnan. D'Artagnan, latore
della lettera, è naturalmente il capo della spedizione;
decida lui e noi ubbidiremo." "Ebbene" disse d'Artagnan
"decido di adottare il piano d'Athos e di partire fra
mezz'ora." "Accettato!" risposero in coro i tre moschettieri.
E ciascuno, allungando la mano verso il sacchetto, prese le
sue settantacinque pistole e fece i preparativi per essere
pronto all'ora stabilita.

Capitolo 20 IL VIAGGIO

Alle due del mattino, i nostri quattro avventurieri uscirono
da Parigi dalla barriera di San Dionigi; finché fu notte se ne
stettero silenziosi, perché loro malgrado subivano
l'influenza dell'oscurità e vedevano ovunque imboscate. Ai
primi raggi del giorno le loro lingue si sciolsero; col sole,
tornò la gaiezza; era come alla vigilia di un combattimento,
il cuore batteva, gli occhi ridevano; tutti sentivano che la
vita, che forse stavano per lasciare, era in fin dei conti una
buona cosa. L'aspetto della carovana era, del resto,
imponente: i cavalli neri dei moschettieri, le loro forme
marziali, l'abitudine dello squadrone che fa marciare
regolarmente questi nobili compagni del soldato,
avrebbero tradito anche il più stretto incognito. I servi li
seguivano, armati fino ai denti. Tutto andò bene fino a
Chantilly, dove arrivarono alle otto del mattino. Bisognava
far colazione. Discesero a un albergo raccomandato da
un'insegna che rappresentava San Martino nell'atto di
regalare la metà del suo mantello a un povero. Fu ordinato
ai lacché di non togliere la sella ai cavalli e di star pronti
per ripartire immediatamente. Entrarono nella sala comune
e si misero a tavola. Un gentiluomo, che era arrivato allora
per la strada di Dammartin, era seduto alla stessa tavola e
faceva colazione. Egli attaccò conversazione parlando
della pioggia e del bel tempo; i viaggiatori risposero; egli

bevve alla loro salute; i viaggiatori contraccambiarono la
cortesia. Ma nel momento in cui Mousqueton venne ad
annunciare che i cavalli erano pronti e i nostri amici si
disponevano a lasciare la tavola, lo sconosciuto propose a
Porthos di bere alla salute del Cardinale. Porthos rispose
che non domandava di meglio se, a sua volta, lo
sconosciuto avesse avuto la cortesia di bere alla salute del
Re. Lo sconosciuto giurò di non conoscere altro re che il
Cardinale. Porthos lo chiamò ubriacone e l'altro estrasse la
spada. "Avete fatto una sciocchezza" disse Athos "ma non
importa, ora non potete più indietreggiare, uccidete
quest'uomo e raggiungeteci più presto che vi sarà
possibile." E tutti e tre risalirono a cavallo e partirono a
briglia sciolta, mentre Porthos prometteva al suo
avversario di perforarlo con tutti i colpi conosciuti dagli
schermitori. "E uno!" disse Athos dopo aver percorso
cinquecento passi. "Ma perché quell'uomo se l'è presa di
preferenza con Porthos?" chiese Aramis. "Perché Porthos
parlava più forte di tutti noi, ed egli l'ha preso per il capo
della spedizione" disse d'Artagnan. "Ho sempre detto che
questo cadetto di Guascogna è un pozzo di sapienza!"
mormorò Athos. I viaggiatori continuarono la loro strada. A
Beauvais si fermarono due ore per far riposare i cavalli e
per attendere Porthos. Ma dopo due ore, siccome Porthos
non arrivava, né si sapeva nulla di lui, si rimisero in
cammino. A una lega da Beauvais, in un luogo in cui la
strada era incassata fra due alte scarpate, incontrarono
otto o dieci uomini che approfittando del fatto che in quel
punto la strada era selciata, fingevano di lavorarvi

scavandovi buche e carreggiate fangose. Aramis, che
temeva di insudiciarsi gli stivali in quel pantano artificiale, li
apostrofò duramente. Athos volle farlo tacere, ma ormai
era troppo tardi. Gli operai si misero a beffeggiare i
viaggiatori e con la loro insolenza fecero perdere la testa
anche al freddissimo Athos, che lanciò il cavallo contro uno
di loro. Allora quegli uomini rincularono fino al fossato e vi
presero ciascuno un moschetto ch'era lì nascosto; ne
risultò che i nostri sette viaggiatori furono letteralmente
passati per le armi. Aramis ebbe una spalla trapassata da
una palla e Mousqueton fu colpito da un'altra palla che si
stabilì nelle parti carnose che prolungano il basso delle
reni. Però il solo Mousqueton cadde da cavallo; non già
che fosse ferito gravemente, ma poiché non poteva vedere
la propria ferita, certo la credette più pericolosa di quanto
non fosse. "E' un'imboscata" disse d'Artagnan "non
bruciamo neppure un'esca e rimettiamoci in cammino."
Aramis, quantunque ferito, si afferrò alla criniera del suo
cavallo che lo portò via con gli altri. Il cavallo di Mousqueton
li aveva raggiunti e galoppava solo solo al suo posto. "Ci
servirà da cavallo di ricambio" disse Athos. "Avrei preferito
un cappello" brontolò d'Artagnan "il mio mi è stato portato
via da una palla. E' una bella fortuna che non avessi messo
lì dentro la mia lettera!" "Ma uccideranno il povero Porthos
quando passerà!" disse Aramis. "Se Porthos fosse stato in
grado di star ritto sulle sue gambe ci avrebbe già raggiunti"
osservò Athos. "Penso che sul terreno l'ubbriaco si sia
disubbriacato." E per due ore i nostri amici galopparono
ancora, sebbene i cavalli fossero così stanchi, da far

temere che non potessero reggere più a lungo. I viaggiatori
avevano preso le vie traverse, sperando in tal modo di
avere meno noie; ma a Crèvecoeur, Aramis dichiarò che
non gli era possibile continuare. In verità c'era voluto tutto il
coraggio ch'egli nascondeva sotto la sua forma elegante e
sotto i suoi modi educati per giungere fin lì. Di momento in
momento egli impallidiva e bisognava sostenerlo sul suo
cavallo; fu fatto scendere alla porta di un'osteria e gli fu
lasciato Bazin che, d'altronde, in una scaramuccia, era più
d'imbarazzo che d'aiuto e gli altri ripartirono nella speranza
di poter coricarsi ad Amiens. "Corpo di Bacco!" disse
Athos, quando si ritrovarono sulla strada, ridotti a due
padroni e due servi' "Corpo di Bacco! non cadrò più nelle
loro reti e giuro che da qui a Calais non mi faranno più
aprire la bocca o sguainare la spada." "Non giuriamo"
disse d'Artagnan "ma galoppiamo, se pure i nostri cavalli
acconsentono a farlo." E i viaggiatori piantarono gli speroni
nel ventre delle loro cavalcature che, vigorosamente
stimolate, ritrovarono le forze. A mezzanotte arrivarono ad
Amiens e discesero all'albergo del Giglio d'Oro.
L'albergatore aveva un aspetto da galantuomo che
consolava; ricevette i viaggiatori col candeliere in una
mano e il suo berretto di cotone nell'altra; egli volle
alloggiare i due viaggiatori ognuno in una camera;
disgraziatamente le due stanze erano alle due opposte
estremità dell'albergo. D'Artagnan e Athos rifiutarono;
l'albergatore rispose che non v'erano altre camere degne
delle 'Loro Eccellenze'; ma i viaggiatori dichiararono che
avrebbero dormito nella camera comune, ciascuno su un

materasso steso a terra. L'oste insistette, i viaggiatori
furono inflessibili e bisognò fare come volevano. Avevano
appena preparati i letti e barricata la porta all'interno,
quando sentirono picchiare alle imposte della finestra che
dava sul cortile. Domandarono chi fosse, riconobbero le
voci dei loro servitori e aprirono. "Grimaud basta per
badare ai cavalli" osservò Planchet "se i signori lo
permettono, mi coricherò attraverso la porta; in questo
modo saranno certi che nessuno potrà giungere sino a
loro." "E tu, su che cosa ti coricherai?" domandò
d'Artagnan. "Ecco il mio letto" rispose Planchet mostrando
una bracciata di paglia. "Allora vieni" disse d'Artagnan "hai
ragione, la fisionomia dell'oste non mi persuade troppo; è
eccessivamente melliflua." "E neanche a me piace"
affermò Athos. Planchet salì dalla finestra, e si coricò
attraverso la porta, mentre Grimaud andava a chiudersi a
chiave nella scuderia, assicurando che alle cinque del
mattino lui e i cavalli sarebbero stati pronti. La notte passò
abbastanza tranquilla; è vero che verso le due del mattino
qualcuno tentò di aprire la porta, ma siccome Planchet,
svegliato di soprassalto gridò: "Chi va là?", quelli di fuori
risposero che si erano sbagliati e si allontanarono. Alle
quattro del mattino si udì un grande fracasso nelle
scuderie. Grimaud aveva voluto svegliare i garzoni di stalla,
ed essi lo picchiavano. Quando i nostri amici aprirono la
finestra, videro il povero figliuolo svenuto, con la testa
spaccata da un colpo di forcone. Planchet discese in
cortile per sellare i cavalli, ma questi erano ancora sfiniti.
Solamente quello di Mousqueton che il giorno prima aveva

viaggiato per cinque o sei ore senza cavaliere, avrebbe
potuto continuare la strada, ma, per un errore inspiegabile,
il veterinario, che era stato chiamato, a quanto pare, per
salassare il cavallo dell'albergatore, aveva salassato quello
di Mousqueton. Tutto questo cominciava a destar qualche
preoccupazione; tutti questi incidenti spiacevoli, forse si
dovevano al destino, ma potevano anche essere frutto di
un complotto. Athos e d'Artagnan uscirono, mentre
Planchet andava ad informarsi se nei dintorni non ci
fossero tre cavalli da vendere. Alla porta trovò due cavalli,
perfettamente equipaggiati, freschi e vigorosi. Era quanto
occorreva. Chiese dove erano i loro padroni e gli fu detto
che avevano trascorso la notte all'albergo e in quel
momento stavano regolando il conto con l'albergatore.
Athos a sua volta scese per pagare quanto doveva, e
d'Artagnan e Planchet rimasero sulla porta della strada.
L'oste era in una bassa stanza interna, dove Athos fu
pregato di entrare. Athos entrò senza diffidenza alcuna ed
estrasse due pistole per pagare: l'albergatore era solo,
seduto al suo banco; prese senza esitare il denaro che il
moschettiere gli porgeva, lo rigirò per ogni verso e ad un
tratto, gridando che le monete erano false, dichiarò che
avrebbe fatto senz'altro arrestare lui e il suo compagno
come falsari. "Briccone!" disse Athos scagliandoglisi
contro "ti taglierò le orecchie." Nello stesso momento
quattro uomini armati fino ai denti entrarono dalle porte
laterali e si gettarono su Athos. "Sono preso" gridò Athos
con tutta la forza dei suoi polmoni "al largo, d'Artagnan!
Sprona, sprona!" e sparò due colpi di pistola. D'Artagnan e

Planchet non si fecero ripetere il consiglio, slegarono i due
cavalli che attendevano alla porta, li inforcarono, piantarono
loro gli speroni nel ventre e partirono al gran galoppo. "Sai
che cosa sia capitato ad Athos?" chiese d'Artagnan a
Planchet correndo. "Ah! signore" disse Planchet "ne ho
veduti cader due ai suoi due colpi, e attraverso i vetri della
porta mi è parso di vedere che si batteva con gli altri."
"Bravo Athos!" mormorò d'Artagnan. "E quando penso che
debbo abbandonarti! Ma forse qualche cosa di simile ci
aspetta a due passi di qui. Avanti, Planchet, avanti! Tu sei
un brav'uomo!" "Ve lo dissi, signore" rispose Planchet "i
Piccardi si fanno apprezzare alla prova; d'altronde, qui io
sono nel mio paese, e questo mi eccita." Ed entrambi,
sempre spronando furiosamente, arrivarono a Saint-Omer.
A Saint-Omer fecero riposare i cavalli tenendo però la
briglia infilata nel braccio per tema di qualche incidente,
mangiarono un boccone in piedi in mezzo alla strada, dopo
di che ripartirono. A cento passi dalle porte di Calais, il
cavallo di d'Artagnan stramazzò a terra e non ci fu mezzo di
farlo rialzare; il sangue gli usciva dalle froge e dagli occhi;
rimaneva quello di Planchet, ma questo si era fermato e
rifiutava di rimettersi in moto. Per fortuna, come s'è detto,
erano a soli cento passi dalla città; abbandonarono quindi
sulla strada i loro cavalli e corsero al porto. Planchet fece
osservare al suo padrone un gentiluomo che arrivava col
suo domestico e che li precedeva di una cinquantina di
passi. Si avvicinarono vivamente a questo gentiluomo, che
sembrava aver molta fretta. Egli aveva gli stivali coperti di
polvere, e si informava se fosse possibile passare

immediatamente in Inghilterra. "La cosa sarebbe
facilissima" rispose il padrone di un veliero che era pronto
a salpare "ma proprio stamane è giunto l'ordine di non
lasciar partire anima viva senza uno speciale permesso
del Cardinale." "Ma io ho appunto il permesso" ribatté il
gentiluomo, levando di tasca un foglio "eccolo." "Fatelo
vistare dal governatore del porto" disse il padrone a e
datemi la preferenza." "Dove posso trovare il
governatore?" "Nella sua villa." "E dov'è questa villa?" "A
un quarto di lega dalla città; guardate, si vede di qui, al
piede di quella collinetta, il suo tetto di lavagna."
"Benissimo" disse il gentiluomo. E, seguito dal suo lacché,
si avviò verso la villa del governatore. D'Artagnan e
Planchet seguirono il gentiluomo a cinquecento passi di
distanza. Una volta fuori dalla città, d'Artagnan affrettò il
passo e raggiunse il gentiluomo mentre entrava in un
boschetto. "Signore" disse d'Artagnan a mi pare che
abbiate molta fretta." "Non si potrebbe averne di più,
signore." "Me ne dispiace moltissimo" gli disse d'Artagnan
"perché, siccome anch'io ho fretta, volevo pregarvi di un
favore." "Quale?" "Di lasciarmi passare per primo."
"Impossibile" disse il gentiluomo "ho fatto sessanta leghe
in quarantaquattro ore e bisogna che domani a
mezzogiorno sia a Londra." "Ho fatto la stessa strada in
quaranta ore e bisogna che domattina alle dieci sia a
Londra." "Desolato, signore, ma sono arrivato per primo e
non passerò al secondo posto." "Desolato, signore, ma
sono arrivato secondo e passerò per primo." "Servizio del
Re!" disse il gentiluomo. "Servizio mio personale!" disse

d'Artagnan. "A quanto pare, voi cercate un mezzo per
attaccar briga." "Perbacco! E che altro volete che sia?" "E
che cosa desiderate?" "Volete saperlo?" "Certamente."
"Ebbene, voglio l'ordine di cui siete latore, visto che io non
ce l'ho e che mi è necessario." "Credo che scherziate."
"Non scherzo mai." "Lasciatemi passare!" "Non
passerete." "Mio caro giovanotto, vi fracasserò la testa!
Olà, Lubin! le mie pistole!" "Planchet" disse d'Artagnan
"occupati del servo, io mi occuperò del padrone." Planchet,
reso ardito dalle prime gesta, saltò addosso a Lubin e
siccome era agile e forte, lo rovesciò con le reni contro
terra e gli mise un ginocchio sul petto, dicendo: "Fate le
vostre faccende, signore, io ho fatto la mia." Vedendo ciò il
gentiluomo sfoderò la spada e si lanciò contro d'Artagnan;
ma aveva a che fare con un avversario pericoloso. In tre
secondi d'Artagnan gli somministrò tre colpi di spada
dicendo a ogni colpo: "Uno per Athos, uno per Porthos,
uno per Aramis." Al terzo colpo il gentiluomo cadde come
un masso. D'Artagnan lo credette morto o per lo meno
svenuto e gli si avvicinò per prendere il lasciapassare; ma
nel momento in cui tendeva il braccio per frugarlo, il ferito,
che non aveva lasciata la spada, gli allungò un colpo di
punta al petto dicendo: "E uno per voi!" "Uno per me, ma
l'ultimo è quello buono!" esclamò d'Artagnan furioso,
inchiodandolo a terra con un quarto colpo di spada nel
ventre. Questa volta il gentiluomo chiuse gli occhi e svenne.
D'Artagnan frugò nella tasca in cui lo aveva visto riporre il
lascia-passare e lo prese. Era intestato al conte di
Wardes. Poi, gettando un'ultima occhiata al bel giovane,

che aveva appena venticinque anni e che lasciava lì
sdraiato, privo di sensi e forse morto, sospirò al pensiero
della strana fatalità che spinge gli uomini a uccidersi
scambievolmente per servire gli interessi di gente estranea
che spesso non sa neppure che essi esistano. Ma fu subito
richiamato alla realtà dalle urla di Lubin che gridava a
perdifiato e invocava con tutte le forze al soccorso.
Planchet gli mise una mano alla gola e strinse con tutta la
forza. "Signore" disse "finché lo terrò così non griderà più,
ne sono sicuro; ma appena lo lascerò, ricomincerà. Ho
capito che è un Normanno e i Normanni sono testardi."
Infatti, sebbene mezzo soffocato, Lubin cercava ancora di
emettere dei suoni. "Aspetta!" disse d'Artagnan; e, preso il
suo fazzoletto lo imbavagliò. "E ora" disse Planchet
"leghiamolo a un albero." La cosa fu fatta
coscienziosamente, poi il conte di Wardes fu trascinato
vicino al suo domestico; e siccome la notte era ormai
scesa e l'imbavagliato e il ferito erano di pochi passi entro
il bosco, non ci voleva molto a capire che sarebbero
rimasti lì fino al giorno dopo: "E ora" disse d'Artagnan "dal
governatore." "Ma siete ferito, mi sembra" osservò
Planchet. "Non è niente, occupiamoci prima di quanto
preme, poi penseremo alla ferita che non mi sembra molto
pericolosa." E tutti e due s'incamminarono a gran passi
verso la villa del degno funzionario. Fu annunciato il conte

di Wardes e d'Artagnan fu introdotto. "Avete un lascia-
passare firmato dal Cardinale?" chiese il governatore. "Sì,

signore, eccolo" disse d'Artagnan. "Ah, ah, è perfettamente
in regola e voi siete caldamente raccomandato" disse il

governatore. "E' naturale" disse d'Artagnan "sono fra i suoi
più fidati!" "Pare che Sua Eminenza voglia impedire a
qualcuno di giungere in Inghilterra." "Sì, a un certo
d'Artagnan, un gentiluomo bearnese che è partito da Parigi
con tre suoi amici con l'intenzione di raggiungere Londra."
"Lo conoscete personalmente?" domandò il governatore.
"Chi?" "Quel d'Artagnan." "Benissimo." "Datemi i suoi
connotati, allora." "Niente di più facile." E d'Artagnan dette
minuziosamente i connotati del conte di Wardes. "E'
accompagnato?" domandò il governatore. "Sì, da un servo
chiamato Lubin." "Saranno tenuti d'occhio e se riesco ad
acchiapparli, Sua Eminenza può star tranquillo, verranno
ricondotti a Parigi sotto buona guardia." "Facendo questo,
signor governatore" disse d'Artagnan "avrete la
riconoscenza del Cardinale." "Voi lo rivedrete al vostro
ritorno, signor conte?" "Certamente." "Allora, vi prego di
dirgli che sono suo servitore." "Sarà fatto." E, contento di
tale certezza, il governatore mise il visto sul lascia-passare
e lo restituì a d'Artagnan. D'Artagnan senza perder tempo
in inutili cerimonie, salutò e ringraziò il governatore, poi
uscì. Una volta fuori, lui e Planchet si misero a correre e,
facendo un lungo giro per evitare il bosco, rientrarono in
città per un'altra porta. Il bastimento era sempre pronto a
partire, il padrone aspettava sul molo. "Ebbene?" diss'egli
scorgendo d'Artagnan. "Ecco il mio passaporto, vistato"
rispose il giovanotto. "E l'altro gentiluomo?" "Per oggi non
partirà" disse d'Artagnan "ma state tranquillo, pagherò il
viaggio per tutti e due." "In questo caso, partiamo" disse il
padrone. "Partiamo" ripeté d'Artagnan. E, seguito da

Planchet saltò nel canotto; cinque minuti dopo erano a
bordo. Era tempo; a una mezza lega dalla riva, d'Artagnan
vide brillare una subita luce e sentì una detonazione. Era il
colpo di cannone che annunziava la chiusura del porto. Ora
conveniva ch'egli si occupasse della sua ferita;
fortunatamente, come aveva pensato d'Artagnan, non era
delle più pericolose: la punta della spada, avendo
incontrato una costola, era scivolata lungo l'osso; si
aggiunga che la camicia aveva aderito immediatamente
alla piaga, di modo che questa aveva versato appena
qualche goccia di sangue. D'Artagnan era schiantato dalla
fatica: gli fu steso un materasso sul ponte, ed egli si coricò
addormentandosi subito. Il giorno dopo, sul far dell'alba, si
trovò a tre o quattro leghe soltanto dalla costa
dell'Inghilterra; il vento era stato debole tutta la notte, e la
nave aveva fatto poca strada. Alle dieci del mattino, furono
calate le ancore nel porto di Dover. Alle dieci e mezzo
d'Artagnan poneva il piede sul suolo dell'Inghilterra
gridando: "Finalmente ci sono!" Ma non era tutto;
bisognava arrivare a Londra. In Inghilterra la posta era
bene organizzata; d'Artagnan e Planchet presero un
cavalluccio per ciascuno e un postiglione li precedette; in
quattro ore erano alle porte della capitale. D'Artagnan non
conosceva Londra, d'Artagnan non sapeva una parola
d'inglese; ma avendo scritto sopra un biglietto il nome di
Buckingham, tutti gli indicarono il palazzo del duca. Il duca
era a Windsor col Re, per una partita di caccia. D'Artagnan
chiese di parlare col cameriere di fiducia del duca, il quale,
avendolo accompagnato in tutti i suoi viaggi, parlava

correttamente il francese. Gli disse che arrivava da Parigi
per una questione di vita o di morte e che bisognava che
egli parlasse al suo padrone immediatamente. La fiducia
con cui d'Artagnan parlava convinse Patrizio, tale era il
nome di quel ministro del ministro. Egli fece sellare due
cavalli e s'incaricò di accompagnare personalmente il
giovanotto. In quanto a Planchet, egli era stato aiutato a
discendere dalla sua cavalcatura, rigido come un piuolo; il
povero figliuolo era giunto allo stremo delle sue forze;
d'Artagnan sembrava di ferro. Arrivarono al castello, ove
seppero che il Re e Buckingham erano a caccia in certe
paludi due o tre leghe distanti. In venti minuti vi furono e
quasi immediatamente Patrizio sentì la voce del suo
padrone che richiamava il falco. "Chi debbo annunciare al
duca?" chiese Patrizio. "Il giovanotto che una sera voleva
attaccar lite con lui sul Ponte Nuovo, di fronte alla
Samaritana." "E' una raccomandazione ben strana!"
"Vedrete che vale quanto un'altra." Patrizio mise il suo
cavallo al galoppo, raggiunse il duca e gli annunciò il
messaggero che lo attendeva con le parole suggeritegli da
d'Artagnan. Buckingham riconobbe subito d'Artagnan, e,
immaginando che in Francia fosse accaduto qualche cosa
di grave cui gli veniva inviata notizia, non prese che il
tempo di chiedere ove fosse colui che gliela portava; poi,
riconosciuta di lontano l'uniforme delle guardie, mise il
cavallo al galoppo e venne direttamente verso d'Artagnan.
Patrizio, per discrezione, se ne stette in disparte. "Non è
successa qualche disgrazia alla Regina?" esclamò
Buckingham, mettendo in questa domanda tutto il suo

pensiero e tutto il suo amore. "Non credo; però temo la
minacci qualche grande pericolo dal quale solo Vostra
Grazia potrà salvarla." "Io?" esclamò Buckingham. "Come!
Sarei dunque così fortunato da servirla in qualche cosa?"
"Prendete questa lettera" disse d'Artagnan. "Questa
lettera! Di chi è questa lettera?" "Di Sua Maestà, credo."
"Di Sua Maestà!" disse Buckingham impallidendo in modo
tale che d'Artagnan temette fosse lì lì per svenire. Il duca
ruppe il suggello. "Cos'è questo strappo?" chiese
mostrando a d'Artagnan un punto in cui la lettera era
passata da parte a parte. "Ah! ah!" disse d'Artagnan "non
avevo visto ciò; sarà stata la spada del conte di Wardes
che ha fatto quel bel taglio colpendomi nel petto." "Ma siete
ferito?" domandò Buckingham aprendo la lettera. "Non è
nulla" disse d'Artagnan "una semplice graffiatura." "Dio
mio! che cosa leggo!" esclamò il duca "Patrizio resta qui, o
meglio, raggiungi il Re dovunque si trovi e di' a Sua
Maestà che lo supplico umilmente di scusarmi, ma che un
affare della massima importanza mi costringe a tornare a
Londra. Venite, signore seguitemi." Ed entrambi al
galoppo ripresero la via della capitale.
Capitolo 21 LA CONTESSA DI WINTER

Per tutta la strada il duca si fece mettere al corrente da
d'Artagnan, non di tutto quanto era successo, ma di ciò che
d'Artagnan sapeva. Collegando ciò che gli disse il giovane

con i suoi ricordi personali, poté dunque farsi un'idea
abbastanza esatta della gravità di una situazione della
quale, d'altronde, la lettera della Regina, per quanto breve,
gli dava la giusta misura. Ma ciò che lo meravigliava più di
tutto, era che il Cardinale, interessato com'era a che il
giovanotto non mettesse piedi in Inghilterra, non fosse
riuscito ad arrestarlo lungo la strada. Allora, e mosso
soltanto dalle manifestazioni di questa meraviglia,
d'Artagnan gli raccontò le precauzioni prese e come,
grazie all'abnegazione dei suoi tre amici che aveva
disseminato feriti e sanguinanti lungo la via, egli fosse
arrivato a cavarsela senz'altri danni che il colpo di spada
da cui la lettera della Regina era stata attraversata e ch'egli
aveva restituito con gli interessi, e che interessi!, al signor
di Wardes. Ascoltando questo racconto fatto con la
massima semplicità, il duca guardava di tanto in tanto con
aria stupefatta il giovanotto quasi che non riuscisse a
capire come tanta prudenza, tanto coraggio e tanta
abnegazione andassero d'accordo con un viso che non
dimostrava ancora vent'anni. I cavalli parevano trasportati
dal vento e in pochi minuti furono alle porte di Londra.
D'Artagnan aveva pensato che una volta in città il duca
avrebbe rallentato l'andatura del suo, ma si era sbagliato;
egli continuò la sua strada a tutta velocità non
preoccupandosi minimamente del rischio di travolgere
coloro che gli si paravano davanti. E infatti, nella corsa
attraverso la City, gli accaddero due o tre accidenti del
genere, ma egli non volse neppure il capo per vedere
coloro che aveva investito. D'Artagnan lo seguiva tra uno

scatenarsi di grida che assomigliavano molto a
maledizioni. Entrando nel cortile del suo palazzo,
Buckingham saltò a terra e, senza più occuparsi del
cavallo, si slanciò verso la scalinata d'ingresso. D'Artagnan
lo imitò, con un po' d'inquietudine tuttavia per quei nobili
animali di cui aveva potuto apprezzare il merito; ma ebbe
la consolazione di vedere che tre o quattro servi si erano
già slanciati fuori dalle cucine e dalle scuderie e si davano
da fare attorno alle loro cavalcature. Il duca camminava
così velocemente ch'egli stentava a seguirlo. Attraversò
successivamente molti saloni d'una eleganza che i più
grandi signori di Francia non avrebbero neppure sognato,
e arrivò infine a una camera da letto che era un miracolo di
fastosità e di buon gusto. Nell'alcova di questa camera
c'era una porta nascosta dalla tappezzeria che il duca aprì
con una chiavetta d'oro sospesa al suo collo da una catena
dello stesso metallo. Per discrezione, d'Artagnan era
rimasto indietro; ma nel momento in cui Buckingham stava
per passare la soglia della porta, si volse e, notando
l'esitazione del giovane, disse: "Venite, e se avrete la
fortuna di essere ammesso alla presenza di Sua Maestà,
ditele ciò che avrete visto." Incoraggiato da questo invito,
d'Artagnan seguì il duca, che chiuse la porta dietro di loro.
Si trovarono allora in una piccola cappella tappezzata di
seta di Persia ricamata in oro, ardentemente illuminata da
innumerevoli candele. Sopra una specie di altare al riparo
di un baldacchino di velluto turchino sormontato da piume
bianche e rosse stava un ritratto di Anna d'Austria in
grandezza naturale e così perfettamente rassomigliante

che d'Artagnan gettò un grido di sorpresa: si sarebbe
potuto credere che la Regina stesse per parlare. Sopra
l'altare e al di sotto del ritratto si trovava il cofanetto che
racchiudeva i fermagli di diamanti. Il duca si avvicinò
all'altare, s'inginocchiò come avrebbe fatto davanti a
Cristo, poi aprì il cofanetto. "Prendete" gli disse estraendo
dal cofano un grosso nodo di nastro azzurro tutto
splendente di diamanti a ecco i preziosi fermagli coi quali
avevo giurato di essere seppellito. La Regina me li ha dati,
la Regina me li riprende: sia fatta la sua volontà, come la
volontà di Dio, in tutto e per tutto." Poi si mise a baciare
l'uno dopo l'altro i fermagli dai quali doveva separarsi. A un
tratto gettò un grido terribile. "Che c'è?" chiese con
inquietudine d'Artagnan "che cosa vi accade, milord?" "C'è
che tutto è perduto!" esclamò Buckingham pallido come un
morto "c'è che mancano due fermagli; non ce ne sono più
che dieci!" "Milord, crede di averli perduti o teme che glieli
abbiano rubati?" "Me li hanno rubati" riprese il duca "ed è il
Cardinale che ha fatto il colpo. Guardate il nastro a cui
sono attaccati; è stato tagliato con le forbici." "Se Milord
potesse sospettare di qualcuno... Forse il ladro li ha
ancora nelle sue mani." "Aspettate, aspettate!" esclamò il
duca. "La sola volta in cui misi questi fermagli, fu al ballo
del Re, otto giorni or sono, a Windsor. La contessa di
Winter, con la quale ero in discordia, si avvicinò a me
durante il ballo. Questa riconciliazione non era che una
vendetta di donna gelosa. Da quel giorno non l'ho più
rivista. Quella donna è un agente del Cardinale." "Ma ne ha
dunque in tutto il mondo?" esclamò d'Artagnan. "Oh, sì, sì"

disse Buckingham, stringendo i denti per la collera" "sì!
Egli è un terribile lottatore. Ma, vediamo, quando si darà
questo ballo?" "Lunedì prossimo." "Lunedì prossimo! Ci
sono ancora cinque giorni, è più di quanto ci occorre.
Patrizio" chiamò il duca aprendo la porta della cappella
"Patrizio!" Il cameriere fidato apparve. "Mandate a
chiamare il mio gioielliere e il mio segretario." Il cameriere
uscì con una rapidità e un mutismo che provavano com'egli
avesse contratta l'abitudine di obbedire ciecamente e
senza replicare. Ma sebbene il gioielliere fosse stato
chiamato per primo, il primo a presentarsi fu il segretario.
Era naturale, giacché abitava nel palazzo. Egli trovò
Buckingham nella sua camera da letto seduto ad un tavolo
intento a scrivere di suo pugno alcuni ordini. "Signor

Jackson" gli disse "andate immediatamente dal Lord-
cancelliere e ditegli che lo incarico di far eseguire questi

ordini. Desidero siano promulgati immediatamente." "Ma,
monsignore, se il Lord-cancelliere mi chiede i motivi per
cui Vostra Grazia prende una misura così straordinaria,
che cosa debbo rispondere?" "Che così voglio e che non
debbo rendere conto a nessuno della mia volontà." "Dovrà
rispondere così anche a Sua Maestà" riprese sorridendo il
segretario "se, per combinazione, Sua Maestà avesse la
curiosità di sapere perché nessun bastimento può salpare
dai porti della Gran Bretagna?" "Avete ragione, signore"
rispose Buckingham; "e in questo caso egli dirà al Re che
ha deciso la guerra e che questa misura è il primo atto di
ostilità contro la Francia." Il segretario si inchinò ed uscì.
"Eccoci tranquilli da questo lato" disse Buckingham

volgendosi a d'Artagnan; "se i fermagli non sono già partiti
per la Francia, non arriveranno che dopo di voi." "E
come?" "Ho vietato a tutti i bastimenti che si trovano in
questo momento nei porti di Sua Maestà di partire senza
un mio permesso particolare e sono certo che non uno
oserà levare l'àncora." D'Artagnan guardò con meraviglia
quell'uomo che metteva l'illimitato potere del quale poteva
disporre per la fiducia del suo Re, al servizio dei propri
amori. Buckingham vide dallo stupore del giovane ciò che
gli passava per la mente, e sorrise. "Si" disse "Anna
d'Austria è la mia vera Regina; per una sua parola tradirei
il mio paese, tradirei il mio Re, tradirei il mio Dio. Ella mi
ha chiesto di non mandare gli aiuti che avevo promesso ai
protestanti di La Rochelle e non li ho mandati. Ho mancato
di parola, ma che importa se ho obbedito a un suo
desiderio? Non sono forse stato ricompensato di questa
mia obbedienza, se grazie a questa obbedienza ho avuto il
suo ritratto?" D'Artagnan pensò a quali fragili e
sconosciute fila sono alle volte sospesi i destini degli
uomini e dei popoli. Era immerso nel più profondo delle
sue riflessioni, quando entrò l'orefice: costui era un
Irlandese abilissimo nella sua arte, il quale confessava di
guadagnare centomila lire all'anno col duca di
Buckingham. "Signor O'Reilly" gli disse il duca
conducendolo nella cappella "guardate questi fermagli di
diamanti e ditemi quanto può costare ciascuno di essi."
L'orefice vide con una sola occhiata l'eleganza con cui
erano montati, calcolò l'uno per l'altro il valore dei diamanti
e senza esitare rispose: "Millecinquecento pistole l'uno,

Milord." "Quanti giorni vi occorrerebbero per fare due
fermagli come questi? Vedete che ne mancano due." "Otto
giorni, Milord." "Li pagherò tremila pistole l'uno, ma ne ho
bisogno dopodomani." "Milord li avrà." "Siete un uomo
prezioso, signor O'Reilly, ma non vi ho detto tutto. Questi
fermagli non possono essere affidati a nessuno, è
necessario che siano fatti in questo palazzo." "Impossibile,
Milord, non ci sono che io che possa eseguirli in modo che
non sia possibile scorgere differenza alcuna fra quelli nuovi
e quelli vecchi." "Cosicché, mio caro signor O'Reilly, voi
siete mio prigioniero e da questo momento non potreste
uscire dal mio palazzo quand'anche lo voleste; decidetevi
dunque. Ditemi di quali fra i vostri garzoni avete bisogno e
ditemi quali sono gli utensili che debbono portarvi."
L'orefice conosceva il duca e sapeva che ogni
osservazione sarebbe stata inutile; fece dunque buon viso
a cattiva fortuna e domandò: "Mi è permesso di avvertire
mia moglie?" "Vi sarà anche permesso di vederla, caro
O'Reilly; la vostra prigionia sarà dolcissima, state
tranquillo, e siccome ogni incomodo vuole un compenso,
ecco, all'infuori del prezzo dei fermagli, un buono di mille
pistole per farvi dimenticare la noia che vi procuro."
D'Artagnan non rinveniva dalla sorpresa che gli procurava
quel ministro che maneggiava a suo capriccio uomini e
milioni. Quanto all'orefice, egli scrisse alla moglie
inviandole il buono di mille pistole, incaricandola di
mandargli in cambio il suo più abile apprendista, un
assortimento di diamanti di cui le dava il peso e il titolo,
insieme con una lista degli utensili che gli erano necessari.

Buckingham condusse l'orefice nella camera destinatagli,
che in men di mezz'ora fu trasformata in laboratorio. Poi,
mise una sentinella a ogni porta con l'ordine di non lasciare
entrare anima viva, fatta eccezione per il suo cameriere di
fiducia, Patrizio. E' inutile aggiungere che O'Reilly e il suo
aiutante non potevano uscire per nessun pretesto. Ciò fatto
il duca tornò da d'Artagnan. "E ora, mio giovane amico"
disse "l'Inghilterra appartiene a noi due; che cosa volete,
che cosa desiderate?" "Un letto" rispose d'Artagnan "per il
momento è la cosa di cui ho più bisogno, lo confesso."
Buckingham dette a d'Artagnan una camera attigua alla
sua. Voleva avere il giovane sottomano, non perché
diffidasse di lui, ma per avere qualcuno col quale parlare
costantemente della Regina. Un'ora dopo fu promulgato
per tutta Londra l'ordine di non lasciar partire dai porti
nessun bastimento che salpasse per la Francia, neppure il
battello postale. Da tutti quest'ordine fu interpretato come
una dichiarazione di guerra fra i due regni. Due giorni
dopo, alle undici, i due fermagli di diamanti erano pronti e
imitati con tale perfezione che Buckingham non riuscì a
riconoscere i nuovi da quelli vecchi e che i più pratici in tale
materia sarebbero stati ingannati al pari di lui.
Immediatamente fece chiamare d'Artagnan. "Ecco" disse
"i fermagli che siete venuto a prendere e siatemi
testimonio che tutto quanto una potenza umana poteva
fare, io l'ho fatto." "State tranquillo, Milord; dirò ciò che ho
visto; ma Vostra Grazia mi dà i fermagli senza la scatola?"
"La scatola vi darebbe noia; ed essa mi è doppiamente
preziosa perché è tutto quanto mi resta. Direte che l'ho

serbata per me." "Farò la vostra commissione, parola per
parola, Milord." "E ora" riprese Buckingham guardando
fissamente il giovanotto "come potrò mai sdebitarmi con
voi?" D'Artagnan arrossì fino al bianco degli occhi. Capì
che il duca cercava di fargli accettare qualche cosa, e
l'idea che il sangue dei suoi compagni e il suo stava per
essergli pagato con oro inglese gli ripugnava
singolarmente. "Intendiamoci bene, Milord, e pesiamo
bene in anticipo i fatti" rispose d'Artagnan "affinché non vi
siano equivoci. Io sono al servizio del Re e della Regina di
Francia e faccio parte della compagnia delle guardie del
signor Des Essarts, il quale, come suo cognato il signor di
Tréville, è devotissimo alle Loro Maestà. Io ho dunque fatto
tutto ciò che ho fatto per la Regina e niente per Vostra
Grazia. C'è di più, ed è che forse non avrei fatto nulla di
tutto ciò se non si fosse trattato di far cosa grata a una
persona che è signora del mio cuore, come la Regina lo è
del vostro." "Sì" disse il duca sorridendo "e credo anche di
conoscere questa persona, è..." "Milord, io non l'ho
nominata" lo interruppe vivacemente il giovanotto.
"Giustissimo" disse il duca "è dunque a questa persona
che debbo essere riconoscente della vostra devozione."
"E' proprio come dite, Milord; e vi confesso che ora che si
parla di guerra fra le nostre due nazioni, io non vedo in
Vostra Grazia che un Inglese, quindi un nemico che sarei
ben più felice di incontrare sul campo di battaglia che non
nel parco di Windsor o nei corridoi del Louvre. Tutto ciò
non m'impedirà di eseguire punto per punto la mia
missione e di farmi uccidere, se sarà necessario, per

condurla a termine. Ma senza che Vostra Grazia, lo ripeto,
debba minimamente ringraziarmi di quanto ho fatto per lei
nel nostro primo incontro, che di quanto faccio per me in
questo secondo." "Da noi si dice: Orgoglioso come uno
Scozzese" mormorò Buckingham. "E noi diciamo:
Orgoglioso come un Guascone" rispose d'Artagnan "i
Guasconi sono gli Scozzesi di Francia." Poi salutò il duca
e fece per partire. "Ebbene, volete andarvene così? Per
quale strada? e come?" "E' vero." "Che io sia dannato se i
Francesi non sono sempre sicuri di sé." "Avevo
dimenticato che l'Inghilterra è un'isola e che voi ne siete il
re." "Andate al porto, cercate il brigantino Sund,
consegnate questa lettera al capitano; egli vi condurrà a un
piccolo porto dove certo non siete atteso e dove di solito
non approdano che le barche pescherecce." "Come si
chiama questo porto?" "Saint-Valery; ma aspettate
dunque: arrivato là, voi entrerete in un brutto albergo senza
nome e senza insegna, un vero bugigattolo da marinai; non
potete sbagliare, non c'è che quello." "E dopo?"
"Chiederete dell'oste e gli direte: Forward." "Che vuol
dire?" "Avanti: è la parola d'ordine. Egli vi darà un cavallo
sellato e vi indicherà la strada che dovete percorrere; sulla
vostra strada troverete quattro cavalli di ricambio. Se
volete dare a ogni tappa il vostro indirizzo di Parigi, i cavalli
vi seguiranno fin là; due li conoscete già e mi pare li
abbiate apprezzati da conoscitore; sono quelli che
montammo ier l'altro; per gli altri potete fidarvi di me, non
sono certo inferiori ai primi. Questi quattro cavalli sono
equipaggiati per la guerra. Per quanto orgoglioso voi siate,

non vorrete rifiutare di accettarne uno e di fare accettare gli
altri ai vostri tre compagni; d'altra parte, vi serviranno per
fare la guerra. Il fine giustifica i mezzi, come dite voi
Francesi, non è vero?" "Accetto, Milord" disse d'Artagnan
"e, a Dio piacendo, faremo buon uso del vostro regalo." "E
ora datemi la mano, giovanotto; forse c'incontreremo
presto sul campo di battaglia; ma intanto spero che ci
lasceremo da buoni amici." "Sì, Milord, ma con la speranza
di diventare ben presto nemici." "Ve lo prometto, state
tranquillo." "Conto sulla vostra parola, Milord." D'Artagnan
salutò il duca e si avviò rapidamente al porto. Dirimpetto
alla Torre di Londra, trovò la nave indicata, consegnò la
lettera al capitano che la fece vistare dal governatore del
porto e si preparò a levar l'àncora. Cinquanta bastimenti
erano pronti per partire e aspettavano. Passando
vicinissimo ad uno di essi, d'Artagnan credette riconoscere
la donna di Meung, quella che il gentiluomo sconosciuto
aveva chiamata milady, e che lui, d'Artagnan, aveva trovata
così bella; ma grazie alla corrente del fiume e al vento
favorevole la sua nave andava così rapida che di lì a un
istante fu fuori di vista. Il giorno dopo, verso le nove del
mattino, la nave gettò l'àncora a Saint-Valery. D'Artagnan
si diresse immediatamente verso l'albergo indicato e lo
riconobbe alle grida che uscivano da esso; vi si parlava
della guerra fra l'Inghilterra e la Francia come di cosa
prossima e sicura, e i marinai felici facevano baldoria.
D'Artagnan si aprì il passo tra la folla, avanzò verso l'oste e
disse: forward. Immediatamente l'oste gli fece segno di
seguirlo, uscì con lui da una porta che dava sul cortile, lo

condusse alla scuderia dove attendeva un cavallo già
sellato. L'oste glielo consegnò e gli chiese se avesse
bisogno di qualche altra cosa. "Ho bisogno di conoscere la
strada che debbo percorrere" disse d'Artagnan. "Di qui
andate a Blangy e da Blangy a Neufchatel. A Neufchatel,
entrate, all'albergo dell'Erpice d'oro, date la parola d'ordine
all'albergatore, e troverete come qui un cavallo già sellato."
"Vi debbo qualche cosa?" domandò d'Artagnan. "Tutto è
pagato e con abbondanza. Andatevene dunque; e Dio vi
assista." "Così sia" disse d'Artagnan partendo di galoppo.
Quattro ore dopo era a Neufchatel. Seguì esattamente le
istruzioni ricevute; a Neufchatel, come a Saint-Valery, trovò
un cavallo sellato che lo attendeva; voleva trasportare le
pistole dalla sella da cui scendeva a quella su cui stava per
salire, ma nelle fondine c'erano già due bellissime pistole.
"Qual è il vostro indirizzo a Parigi?" "Palazzo delle
Guardie, compagnia Des Essarts." "Bene" rispose l'oste.
"Che strada debbo prendere?" chiese a sua volta
d'Artagnan. "Quella di Rouen; ma lascerete la città alla
vostra sinistra. Al villaggio di Ecouis fermatevi e scendete
all'unico albergo che vedrete: Lo Scudo di Francia. Non lo
giudicate dall'apparenza; esso avrà nella sua scuderia un
cavallo che varrà quanto questo." "La stessa parola
d'ordine?" "La stessa." "Addio, padrone." "Buon viaggio,
signore. Vi occorre nulla?" D'Artagnan accennò di no col
capo e ripartì di carriera. A Ecouis si ripeté la stessa
scena: trovò un oste altrettanto cortese e un cavallo fresco
e riposato: lasciò il suo indirizzo come aveva già fatto, e
ripartì alla stessa andatura per Pontoise. A Pontoise

cambiò per l'ultima volta di cavallo e alle nove entrava di
gran galoppo nel cortile del palazzo del signor di Tréville.
Aveva percorso circa sessanta leghe in dodici ore. Il signor
di Tréville lo ricevette come se lo avesse visto quella
mattina; soltanto, stringendogli la mano un po' più
vivacemente del solito, gli disse che la compagnia del
signor Des Essarts era di guardia al Louvre e che egli
poteva andare a raggiungerla.
Capitolo 22 IL BALLO DELLA "CACCIA AL MERLO"

Il giorno dopo in tutta Parigi non si parlava che del ballo
che gli scabini della città offrivano al Re e alla Regina, nel
quale le Loro Maestà dovevano ballare il famoso ballo
della "Caccia al Merlo", che era quello preferito dal Re. Da
otto giorni, infatti, si preparava ogni cosa al Palazzo di
Città per questa solenne serata. Il falegname della Città
aveva rizzato le impalcature sulle quali avrebbero preso
posto le dame invitate; il droghiere della Città aveva ornato
le sale di duecento candelabri con candele di cera bianca,
lusso inaudito per quei tempi; infine erano stati ingaggiati
venti violini ai quali era stata assegnata una paga doppia
del solito, visto che, dice il rapporto, avrebbero dovuto
suonare tutta la notte. Alle dieci del mattino il signor di La
Coste, alfiere delle Guardie del Re, seguito da due ufficiali
di polizia e da molti arcieri dello stesso corpo, andò a
chiedere al signor Clément, cancelliere della Città, tutte le

chiavi delle porte, delle camere e degli uffici del Palazzo di
Città. Le chiavi gli furono consegnate immediatamente,
ciascuna di esse era munita di un biglietto destinato a farle
riconoscere, e da quel momento il signor di La Coste fu
incaricato della guardia di tutte le porte e di tutte le vie
adiacenti. Alle undici, venne a sua volta il signor Duhallier,
capitano delle guardie, seguito da cinquanta arcieri che si
suddivisero subito per il Palazzo di Città, alle porte
ch'erano state assegnate loro. Alle tre arrivarono due
compagnie di guardie, una francese, l'altra svizzera. La
compagnia di guardie francesi era composta per metà di
uomini del signor Duhallier, per metà di uomini del signor
Des Essarts. Alle sei della sera gli invitati cominciarono ad
entrare e furono condotti di mano in mano nella grande
sala, sui gradini appositamente preparati. Alle nove giunse
la signora del primo Presidente. Poiché si trattava della
persona più importante della festa dopo la Regina, fu
ricevuta dai Signori della Città e fu fatta sedere in un palco
di fronte a quello che avrebbe occupato appunto la Regina.
Alle dieci fu preparato lo spuntino di confetture per il Re,
nella piccola sala a fianco della chiesa San Giovanni, e
proprio dinanzi al servizio d'argento della Città che era
custodito da quattro arcieri. A mezzanotte si udirono alte
grida e acclamazioni entusiastiche; era il Re che si
avanzava per le vie che conducono dal Louvre al Palazzo
di Città e che erano tutte illuminate con lanterne colorate.
Immediatamente gli scabini, vestiti delle loro toghe di
panno e preceduti da sei uscieri che reggevano ciascuno
una fiaccola, andarono ad incontrare il Re sulla scalinata

ove il prevosto dei mercanti gli dette il benvenuto e Sua
Maestà si scusò di essere venuto così tardi, attribuendo la
colpa di ciò al Cardinale che lo aveva trattenuto fin oltre le
undici per trattare affari di Stato. Sua Maestà, in abito di
cerimonia, era accompagnato da 'Monsieur'[16], dal conte
di Soissons, dal Gran Priore, dal duca di Longueville, dal
duca di Elbeuf, dal conte d'Harcourt, dal conte di La
Roche-Guyon, dal signor di Liancuourt, dal signor di
Baradas, dal conte di Cramail e dal cavaliere di Souveray.
Tutti notarono che il Re aveva l'aria triste e preoccupata.
Un salottino era stato preparato per il Re e un altro per
'Monsieur'. In ciascun salottino erano stati posti degli abiti
da maschera. Altrettanto era stato fatto per la Regina e per
la Presidentessa. I cavalieri e le dame del seguito delle
Loro Maestà dovevano vestirsi in camere appositamente
allestite. Prima di entrare nel salottino il Re raccomandò
che lo si avvertisse non appena giungesse il Cardinale.
Mezz'ora dopo l'ingresso del Re, scoppiarono nuove
acclamazioni; queste annunciavano l'arrivo della Regina:
gli scabini fecero ciò che avevano già fatto all'arrivo del Re;
e, preceduti dagli uscieri, mossero incontro all'augusta
invitata. La Regina entrò nella sala: fu notato che, come il
Re, aveva l'aria triste e, soprattutto, stanca. Nel momento in
cui faceva il suo ingresso, la tenda del piccolo palco che
era rimasta chiusa fino allora, si aprì e si vide comparire la
pallida testa del Cardinale, vestito da cavaliere spagnolo. I
suoi occhi si fissarono in quelli della Regina e un terribile
sorriso di gioia sfiorò le sue labbra: la Regina non aveva i
fermagli di diamanti. La Regina sostò un poco per ricevere

i complimenti dei signori della Città e per rispondere ai
saluti delle dame. A un tratto ad una delle porte della sala
comparvero il Re ed il Cardinale; quest'ultimo parlava a
bassa voce al sovrano che era pallidissimo. Il Re, senza
maschera, con i cordoni del giustacuore appena annodati,
si aprì il passo tra la folla, si avvicinò alla Regina e, con
voce alterata: "Signora" le disse "perché non avete messo
i fermagli di diamanti pur sapendo che mi sarebbe stato
gradito vederli?" La Regina si guardò intorno smarrita e
vide dietro il Re il Cardinale sorridere di un diabolico
sorriso. "Sire" rispose con voce tremante "perché in mezzo
a questa folla temevo di perderli." "E avete avuto torto,
signora! se vi ho fatto questo regalo è perché ve ne
adornaste, vi ripeto che avete avuto torto." E la voce del Re
tremava di collera; tutti guardavano e ascoltavano con
meraviglia, non comprendendo nulla di ciò che accadeva.
"Sire" disse la Regina "posso mandarli a prendere al
Louvre dove sono; così i desideri di Vostra Maestà
saranno esauditi." "Fatelo, signora, fatelo, e al più presto,
perché fra un'ora il ballo incomincerà." La Regina salutò in
segno di sottomissione e seguì le dame che la condussero
nel suo salottino. Anche il Re tornò nel suo. Vi fu nella sala
un attimo di sgomento e di confusione. Tutti avevano potuto
notare che c'era stato un incidente fra il Re e la Regina; ma
entrambi avevano parlato così a bassa voce che nessuno
aveva inteso nulla di ciò che avevano detto. I violini
sonavano con tutta la loro forza, ma nessuno li ascoltava. Il
Re uscì per primo del suo salottino; indossava un
elegantissimo costume da caccia e 'Monsieur' e gli altri

Signori erano vestiti come lui. L'abito che il Re portava era
quello che meglio gli si addiceva e vestito in tal modo egli
pareva veramente il primo cavaliere del regno. Il Cardinale
si avvicinò al Re e gli consegnò una scatola. Sua Maestà
l'aprì e vi trovò due fermagli di diamanti. "Che significa
ciò?" chiese. "Nulla" rispose il Cardinale; "però se la
Regina metterà i suoi fermagli, del che dubito, contateli, e
se saranno solamente dieci, chiedete a Sua Maestà chi
può averle rubati i due che sono qui." Il Re guardò
interrogativamente il Cardinale, ma non ebbe il tempo di
rivolgergli nessuna domanda; un grido di ammirazione uscì
da tutte le bocche. Se il Re sembrava il primo gentiluomo
del suo regno, la Regina era sicuramente la più bella
donna di Francia. E' vero che l'abito da cacciatrice le stava
a meraviglia: essa portava un cappello di feltro ornato di
piume azzurre; una cappa di velluto grigio perla fermata
con fibbie di diamanti e una sottana di seta azzurra tutta
ricamata in argento. Sulla spalla sinistra scintillavano i
fermagli fissati a un nastro dello stesso colore delle piume
e della gonna. Il Re trasalì di gioia e il Cardinale di collera;
però lontani com'erano dalla Regina, essi non potevano
contare i fermagli. La Regina li aveva, ma ne aveva dieci o
dodici? In quel momento i violini dettero il segnale del
ballo. Il Re si avvicinò alla Presidentessa, con la quale
doveva danzare, e Monsieur alla Regina. Si misero
ciascuno al proprio posto, e il ballo cominciò. Il Re si
trovava di fronte alla Regina, e ogni volta che le passava
vicino divorava con gli occhi quei maledetti fermagli che
non riusciva a contare. Un sudore freddo bagnava la fronte

del Cardinale. Il ballo durò un'ora; era composto di sedici
figure. Esso finì tra gli applausi di tutta la sala; ognuno
riaccompagnò al suo posto la propria dama; ma il Re
approfittò del privilegio che aveva di potere abbandonare
la sua ovunque si trovasse, per avvicinarsi vivamente alla
Regina. "Vi ringrazio, signora" disse "della deferenza con
cui vi siete arresa al mio desiderio, però credo che vi
manchino due fermagli e ve li porto." E così dicendo tese
alla Regina i due fermagli che gli aveva dato il Cardinale.
"Ma come, Sire!" esclamò la Regina fingendosi sorpresa
"volete regalarmene altri due? Allora ne avrò quattordici!" Il
Re contò, e infatti Sua Maestà aveva sulla spalla dodici
fermagli. Luigi Tredicesimo chiamò il Cardinale: "Ebbene,
che cosa significa tutto questo, signor Cardinale?" chiese
con tono severo. "Significa, sire" rispose il Cardinale "che
desideravo regalare due fermagli a Sua Maestà e che, non
osando offrirglieli direttamente, ho adottato questo mezzo."
"Ne sono doppiamente riconoscente a Vostra Eminenza"
intervenne Anna d'Austria con un sorriso che dimostrava
chiaramente come non si lasciasse ingannare da questa
ingegnosa galanteria "in quanto sono certa che questi due
fermagli vi costano più cari di quanto siano costati gli altri
dodici a Sua Maestà." Poi, salutati il Re e il Cardinale, la
Regina si ritirò nella stanza in cui si era abbigliata e in cui
doveva svestirsi. L'attenzione con cui abbiamo dovuto
occuparci sul principio di questo capitolo di tanti illustri
personaggi che vi abbiamo introdotti, ci ha allontanato per
poco da colui al quale Anna d'Austria doveva il trionfo
incredibile conseguito nei confronti del Cardinale, e che,

confuso, ignorato, perso tra la folla stipata su una delle
porte, guardava di lì quella scena comprensibile soltanto
per quattro persone: il Re, la Regina, il Cardinale e lui. La
Regina si era ritirata nella sua stanza e d'Artagnan stava
per andarsene allorché si sentì toccare leggermente a una
spalla; si volse e vide una giovane donna che gli fece
segno di seguirla. La giovane aveva il viso coperto da una
maschera di velluto nero, ma nonostante questa
precauzione, presa più per gli altri che per lui, egli
riconobbe subito la sua guida abituale, la leggera e
spiritosa signora Bonacieux. Il giorno prima si erano
appena visti in casa del portiere Germano, dove
d'Artagnan era andato a cercarla. La fretta che aveva la
giovane donna di portare alla Regina la notizia del felice
ritorno del suo messaggero, aveva fatto sì che i due amanti
scambiassero appena poche parole. D'Artagnan seguì
dunque la signora Bonacieux, mosso da un doppio
sentimento, l'amore e la curiosità. Lungo tutta la strada e di
mano in mano che i corridoi diventavano più deserti,
d'Artagnan avrebbe voluto fermare la giovane, afferrarla,
contemplarla, sia pure per un attimo; ma, vivace come un
uccello, ella gli scivolava sempre di mano e se egli tentava
di parlare, il suo dito alzato alle labbra, con un piccolo
gesto imperioso pieno di grazia, gli rammentava che egli
era sotto l'impero di una potenza alta alla quale doveva
ciecamente obbedire e che gli vietava sia pure la più lieve
lagnanza. Infine, dopo alcuni minuti di giri e rigiri, la signora
Bonacieux aprì una porta e fece entrare il giovanotto in un
salottino perfettamente oscuro. Qui essa gli fece ancora

cenno di tacere e aprì una seconda porta nascosta tra i
tendaggi dalla quale si diffuse improvvisamente una luce
assai viva, e disparve. D'Artagnan rimase immobile per un
istante chiedendosi dove fosse, ma ben presto un raggio
di luce che usciva dalla seconda stanza, l'aria calda e
profumata che arrivava fino a lui, la conversazione di due o
tre donne dalle espressioni rispettose ed eleganti insieme,
la parola Maestà ripetuta più volte, gli rivelarono
chiaramente che era nel salottino attiguo alla camera della
Regina. Il giovanotto rimase nell'ombra e attese. La Regina
pareva gaia e felice, cosa che sembrava meravigliar molto
le persone che si trovavano con lei, le quali erano invece
abituate a vederla quasi sempre preoccupata. La Regina
attribuiva la sua gioia alla bellezza della festa e al piacere
che le aveva procurato il ballo, e siccome non è lecito
contraddire una Regina, sia che pianga o sorrida, tutti si
profondevano in lodi sul buon gusto dei signori scabini
della città di Parigi. Sebbene non conoscesse la Regina,
d'Artagnan distinse fra le altre la sua voce, prima di tutto
per il leggero accento straniero, poi per quel naturale
sentimento di dominio che risuona in tutte le parole regali.
Egli la sentiva allontanarsi, poi avvicinarsi alla porta aperta
e due o tre volte vide persino la sua ombra intercettare la
luce. Infine, a un tratto, una mano e un braccio magnifici per
forma e bianchezza passarono attraverso la tenda;
d'Artagnan capì ch'era la sua ricompensa: si gettò in
ginocchio, afferrò quella mano e appoggiò su di essa
rispettosamente le labbra; poi la mano si ritirò e lasciò
nella sua un oggetto che identificò immediatamente per un

anello; subito la porta si richiuse e d'Artagnan si ritrovò
nella più completa oscurità. D'Artagnan mise l'anello al dito
e attese ancora; era evidente che tutto non era ancora
finito. Dopo la ricompensa alla sua generosa fedeltà,
doveva venire la ricompensa al suo amore. D'altra parte,
se il ballo reale era finito, la serata cominciava appena: la
cena era per le tre, e l'orologio di San Giovanni aveva
suonato da qualche minuto le due e tre quarti. Infatti il
rumore delle voci che veniva dalla camera vicina, a poco a
poco si spense, poi la porta del salottino in cui si trovava
d'Artagnan si riaprì e la signora Bonacieux entrò
vivamente. "Finalmente voi!" esclamò d'Artagnan.
"Silenzio!" impose la giovane mettendo una mano sulla
bocca del giovanotto "silenzio! e andatevene per dove
siete venuto." "Ma dove e quando vi rivedrò?" esclamò
d'Artagnan. "Un biglietto che troverete rincasando ve lo
dirà. Andatevene ora, andatevene!" E così dicendo aprì la
porta del corridoio e spinse d'Artagnan fuori dal salottino.
D'Artagnan obbedì come un ragazzo, senza fare né
resistenza né obbiezioni, ciò che dimostra quanto fosse
innamorato.
Capitolo 23 IL CONVEGNO

D'Artagnan tornò a casa di corsa e sebbene fossero più
delle tre del mattino ed egli dovesse attraversare i quartieri
più malfamati di Parigi, non fece cattivi incontri. Si sa che

c'è un Dio per gli ubbriachi e per gl'innamorati. Trovò la
porta di casa socchiusa, salì le scale e picchiò
leggermente all'uscio in un modo speciale stabilito tra lui e
il suo domestico. Planchet che aveva rimandato a casa dal
Palazzo di Città due ore prima raccomandandogli di
aspettarlo, venne ad aprirgli. "Qualcuno ha portato una
lettera per me?" chiese immediatamente d'Artagnan.
"Nessuno ha portato lettere, signore" rispose Planchet "ce
n'è qui una però che è arrivata da sé." "Che cosa vuoi dire,
imbecille?" "Voglio dire che quando sono rientrato,
sebbene avessi la chiave dell'appartamento in tasca, e
questa chiave non mi avesse mai lasciato, ho trovato una
lettera sulla tavola, nella vostra camera da letto." "E dov'è
questa lettera?" "L'ho lasciata dov'era, signore. Non è
naturale che le lettere entrino così in casa. Se almeno la
finestra fosse stata aperta o anche soltanto socchiusa,
forse mi capaciterei; ma invece tutto era ermeticamente
chiuso. Signore, state attento, è più che sicuro che c'è
sotto qualche magia." Durante questo discorso, il
giovanotto era corso in camera e aveva aperto la lettera.
Era della signora Bonacieux e diceva: "Dobbiamo farvi e
trasmettervi i più vivi ringraziamenti. Trovatevi questa sera,
verso le dieci a Saint-Cloud, in faccia al padiglione che è
all'angolo della casa del signor d'Estrées. C.B." Leggendo
queste parole d'Artagnan sentiva il cuore balzargli in petto
per effetto di quel dolce spasimo che tortura e accarezza il
cuore degli innamorati. Era il primo biglietto che riceveva, il
primo appuntamento che gli veniva accordato. Il suo cuore,
gonfio di ebbrezza e di gioia, si sentiva sul punto di venire

meno sulla soglia di quel paradiso terrestre che vien
chiamato amore. "Ebbene, signore" disse Planchet che
aveva visto il suo padrone arrossire e impallidire
successivamente "ebbene, avevo indovinato, si tratta di
qualche brutta faccenda?" "T'inganni, Planchet" rispose
d'Artagnan "e la prova è che ti regalo uno scudo perché tu
beva alla mia salute." "Ringrazio il signore, e gli prometto
di obbedire scrupolosamente ai suoi ordini; però resta
sempre il fatto che le lettere che entrano in tal modo dalle
finestre chiuse..." "Cadono dal cielo, amico mio, cadono
dal cielo!" "Allora il signore è contento?" domandò
Planchet. "Caro Planchet, sono il più felice degli uomini."
"Posso approfittare delle felicità del signore per andare a
dormire?" "Sì, va' pure." "Dio mandi al signore tutte le
benedizioni, tuttavia le lettere che..." E Planchet se ne
andò scotendo il capo con un'aria di dubbio che nemmeno
la generosità di d'Artagnan era riuscita a dissipare.
Rimasto solo, d'Artagnan lesse e rilesse il biglietto, poi
baciò e ribaciò venti volte quelle linee tracciate dalla mano
della sua bella amante, e infine si decise a coricarsi. Si
addormentò immediatamente e fece sogni d'oro. Alle sette
del mattino si alzò e chiamò Planchet che, alla seconda
chiamata, aprì la porta e mostrò un viso non del tutto libero
dalle inquietudini del giorno prima. "Planchet" gli disse
d'Artagnan "resterò fuori forse per tutto il giorno; fino alle
sette di sera tu sei dunque libero; ma alle sette sta' pronto
con due cavalli sellati." "Suvvia!" disse Planchet "sembra
che ci si debba far bucare di nuovo la pelle in vari punti.
"Prendi il tuo moschetto e le tue pistole." "Ebbene! Non lo

dicevo?" esclamò Planchet. "Lo avrei giurato! maledetta
lettera!" "Rassicurati, imbecille, non si tratta che di una
passeggiata di divertimento." "Già... come il viaggio di
divertimento dell'altro giorno, durante il quale piovevano
palle e a ogni passo si spalancavano trappole."
"D'altronde, se avete paura, signor Planchet" riprese
d'Artagnan "andrò senza di voi; preferisco viaggiare solo
che avere con me un compagno che trema di paura." "Non
insultatemi, signore; mi avete pur visto all'opera." "Si, ma
ho pensato che tu avessi finito tutto il tuo coraggio in una
volta." "Il signore vedrà all'occasione che me ne resta
ancora; solamente scongiuro il signore di non esserne
prodigo se vuole che me ne rimanga per molto tempo."
"Credi di averne abbastanza per questa sera?" "Lo spero."
"Ebbene, conto su di te." "All'ora fissata, sarò pronto; ma io
credevo che il signore non avesse che un solo cavallo nella
scuderia delle guardie." "Forse in questo momento non ce
n'è che uno, ma stasera ce ne saranno quattro." "Pare che
il nostro sia stato un viaggio di rimonta." "Proprio così." E
salutato Planchet con un ultimo gesto di raccomandazione,
d'Artagnan uscì. Il signor Bonacieux era sulla porta.
L'intenzione di d'Artagnan era di passare senza rivolger la
parola al degno merciaio; ma questi fece un saluto così
dolce e così benevolo, che il suo affittuario fu forzato non
solo a restituirglielo ma anche ad entrare in conversazione
con lui. Del resto come non usare qualche riguardo al
marito di colei che vi ha dato un appuntamento per la sera
stessa a Saint-Cloud, in faccia al padiglione del signor
d'Estrées? D'Artagnan gli si avvicinò con l'aria più gentile

che poté assumere. La conversazione cadde naturalmente
sulla prigionia del pover'uomo. Il signor Bonacieux che non
sapeva come d'Artagnan avesse udita la sua
conversazione con l'uomo di Meung, raccontò al giovanotto
le persecuzioni di quel mostro del signor Laffémas, che
non smise di qualificare col titolo di carnefice del Cardinale
e parlò a lungo della Bastiglia, dei suoi catenacci, delle sue
celle, delle sue segrete, delle sue inferriate e dei suoi
strumenti di tortura. D'Artagnan lo ascoltò con una
compiacenza esemplare, poi, quando l'altro ebbe finito: "E
la signora Bonacieux" domandò finalmente "avete poi
saputo chi l'avesse rapita? Non posso dimenticare che
debbo a questo fatto spiacevole la fortuna di avervi
conosciuto personalmente. "Oh" disse il signor Bonacieux
"si sono guardati bene dal dirmelo, e anche mia moglie mi
ha giurato e spergiurato che non sa che cosa pensare in
proposito. Ma voi dove siete stato nei giorni scorsi?"
continuò Bonacieux con l'aria la più ingenua di questo
mondo. "Non ho visto né voi, né i vostri amici e non è certo
nelle strade di Parigi che avete raccolta tutta la polvere che
ieri, Planchet, toglieva dai vostri stivali." "Lo avete
indovinato, caro signor Bonacieux, i miei amici e io,
abbiamo fatto un viaggetto." "Siete andati lontano?" "Oh,
Dio mio, no! Solamente a una quarantina di leghe di
distanza; abbiamo accompagnato il signor Athos alle
acque di Forges, dove i miei amici sono ancora." "E voi
siete tornato, non è così?" riprese il signor Bonacieux
dando alla propria fisionomia l'aria più furba che poté. "Un
bel ragazzo come voi non ottiene dei lunghi permessi dalla

propria amante. Voi eravate atteso impazientemente, non
è vero?" "In fede mia" disse ridendo il giovanotto "ve lo
confesso, mio caro signor Bonacieux, tanto più che a voi
non si può nascondere nulla. Posso garantirvi che ero
atteso con la più grande impazienza." Una leggera nube
passò sulla fronte di Bonacieux, ma così lieve che il
giovanotto non se ne accorse. "E ora, noi stiamo per
ottenere la ricompensa della nostra diligenza?" continuò il
merciaio con una leggera alterazione nella voce,
alterazione che d'Artagnan non notò più di quanto non
avesse fatto per la nube momentanea che poco prima
aveva oscurato il volto del brav'uomo. "Ah! volete farmi la
morale" disse ridendo d'Artagnan. "No, ciò che vi dico"
riprese il signor Bonacieux "è soltanto per sapere se
rincaseremo tardi." "Perché me lo chiedete, padron mio?"
domandò d'Artagnan. "Vorreste forse starmi ad
aspettare?" "No, non si tratta di questo! E' che dal giorno
del mio arresto e da quando mi hanno derubato, tremo
ogni volta che sento aprire la porta, specialmente di notte.
Diamine, che volete, non sono un uomo d'armi io!"
"Ebbene! Non spaventatevi se rincaso all'una, alle due o
alle tre; e se anche non rientrassi, non preoccupatevi."
Questa volta Bonacieux impallidì talmente che d'Artagnan
non poté fare a meno di accorgersene, e gli domandò che
cosa avesse. "Niente" rispose Bonacieux. "Dacché sono
stato colpito da tante disgrazie vado soggetto a certi
mancamenti che mi prendono all'improvviso, e or ora ho
sentito un brivido... Non ci fate caso, pensate solo ad
essere felice." "Allora sarò occupatissimo, perché lo

sono." "Non ancora, aspettate; non avete forse detto:
questa sera?" "Ebbene, anche la sera arriverà, grazie a
Dio! e forse voi pure l'attendete con altrettanta impazienza.
Forse proprio questa sera la signora Bonacieux farà una
visita al domicilio coniugale." "La signora Bonacieux non è
libera questa sera; deve restare al Louvre per il suo
servizio." "Peggio per voi, mio caro; quando sono felice
vorrei che tutti lo fossero del pari, ma forse non è
possibile." E il giovanotto se ne andò ridendo
clamorosamente dell'arguzia che lui solo, così credeva, era
in grado di capire. "Divertitevi!" rispose Bonacieux con
aria lugubre. Ma d'Artagnan era già troppo lontano per
udirlo, e se anche lo avesse udito, date le disposizioni del
suo spirito, non ci avrebbe fatto caso. Si diresse verso il
palazzo del signor di Tréville; la visita del giorno prima, il
lettore se ne ricorderà, era stata brevissima e senza molte
spiegazioni. Egli trovò il signor di Tréville felicissimo, il Re
e la Regina, al ballo, si erano mostrati pieni di attenzione
nei suoi riguardi. E' vero che, in compenso, il Cardinale era
stato assolutamente sgarbato. All'una del mattino se n'era
andato dicendosi indisposto. Le Loro Maestà invece non
erano tornate al Louvre che alle sei del mattino. "Ora"
disse il signor di Tréville abbassando la voce e
guardandosi attorno per essere ben certo che erano soli
"ora, parliamo di voi, mio caro, perché è evidente che il
vostro felice ritorno entra per qualcosa nella felicità del Re,
nel trionfo della Regina e nell'umiliazione del Cardinale.
Ora dovete badare a voi attentamente." "Che debbo
temere" disse d'Artagnan "finché avrò la fortuna di godere

il favore delle Loro Maestà?" "Tutto, credetemi. Il Cardinale
non è uomo da dimenticare una mistificazione finché non
abbia regolato i suoi conti con il mistificatore, e questa
volta il mistificatore mi sembra essere un certo Guascone
di mia conoscenza." "Credete che il Cardinale ne sappia
quanto voi e sospetti che sono stato io a recarmi a
Londra?" "Diavolo! siete stato a Londra. Ed è da Londra
che avete portato il magnifico anello che vi brilla al dito?
State attento, caro d'Artagnan, non è bello ricevere denari
da un nemico; vi è in proposito un verso latino...
aspettate..." "Sì, certo" disse d'Artagnan che non aveva
mai potuto mettersi in testa una sola regola latina e che per
questo appunto era stato la disperazione del suo
precettore "sì, certo, ce ne deve essere uno infatti." a "Ce
n'è uno sicuramente" disse il signor di Tréville, che aveva
un'infarinatura di buone lettere a e il signor Benserade[17]
me lo citava l'altro giorno. Aspettate... Ah!... ecco: 'Timeo
Danaos et dona ferentes'. Il che vuol dire: "Diffida del
nemico che ti fa dei regali". "Questo diamante non è il
regalo di un nemico; è un dono della Regina." "Della
Regina! Oh! oh!" disse il signor di Tréville. "Infatti è un dono
veramente regale che vale mille pistole come un soldo. Per
mezzo di chi vi ha mandato un simile regalo, la Regina?"
"Me lo ha dato lei stessa." "Dove?" "Nel salottino attiguo
alla stanza che le serviva da spogliatoio, al Palazzo di
Città." "E come?" "Porgendomi la sua mano perché la
baciassi." "Avete baciato la mano della Regina!" esclamò
Tréville fissando d'Artagnan. "Sua Maestà mi ha accordato
questa grazia." "In presenza di testimoni? E' di una

imprudenza inaudita!" "No, signore, rassicuratevi, nessuno
l'ha vista" riprese d'Artagnan, e raccontò al signor di
Tréville come erano andate le cose. "Oh! le donne, le
donne!" esclamò il vecchio soldato "le riconosco dalla loro
immaginazione romantica; tutto ciò che sa di mistero le
affascina; cosicché voi non avete visto che il braccio e
potreste incontrare la Regina senza riconoscerla e senza
che essa vi riconosca." "No, ma grazie a questo
diamante..." riprese il giovanotto. "Volete un consiglio"
interruppe il signor di Tréville, "volete un consiglio, un buon
consiglio, un consiglio d'amico?" "Voi mi onorerete,
signore" disse d'Artagnan. "Ebbene, andate dal primo
orefice che incontrerete sul vostro cammino e vendetegli il
diamante per il prezzo che vi darà; per quanto ebreo possa
essere, vi darà sempre ottocento pistole. Le pistole non
hanno nome, ragazzo mio, mentre quest'anello ne ha uno
terribile e può rovinare colui che lo porta." "Vendere
quest'anello! l'anello datomi dalla mia sovrana! Mai!" disse
d'Artagnan. "Allora, povero pazzo, girate per lo meno il
castone all'interno, giacché tutti sanno che un cadetto di
Guascogna non trova simili gioielli nello scrigno di sua
madre." "Credete dunque ch'io debba temere qualche
cosa?" domandò d'Artagnan. "Voglio dire, ragazzo mio,
che un uomo il quale si addormenti sopra una mina con la
miccia accesa, deve reputarsi sicuro al vostro confronto."
"Diavolo!" esclamò d'Artagnan che cominciava a
preoccuparsi del tono affermativo del signor di Tréville.
"Diavolo, che cosa debbo dunque fare?" "Star sempre
all'erta per prima cosa. Il Cardinale ha la memoria tenace e

la mano lunga; credetemi, vi giocherà qualche brutto tiro."
"Ma quale?" "Come posso saperlo? Non ha forse al suo
servizio tutte le astuzie del diavolo? Il meno che vi possa
capitare è di essere arrestato." "Come! Si oserebbe
arrestare un uomo al servizio di Sua Maestà?" "Perbacco!
Ci hanno forse pensato due volte ad arrestare Athos? In
tutti i casi, giovanotto, credete a un uomo che da trent'anni
vive a Corte: non addormentatevi nella vostra sicurezza o
siete perduto. Al contrario, e sono io che ve lo dico, vedete
nemici dappertutto. Se qualcuno cerca di attaccar lite con
voi, si trattasse anche di un fanciullo di dieci anni, evitate
d'impegnarvi; se siete attaccato di notte o di giorno,
battete in ritirata senza vergognarvene; prima di
attraversare un ponte, osservate attentamente tutte le assi
per essere certo che nessuna cederà sotto al vostro piede;
se passate davanti a una casa in costruzione, guardate in
aria per esser sicuro che non vi piombi una pietra sul capo;
se rincasate tardi, fatevi seguire dal vostro servo, e badate
che il vostro servo sia bene armato, se pure potete essere
sicuro del vostro servo. Diffidate di tutti, del vostro amico,
di vostro fratello, della vostra amante, soprattutto della
vostra amante." D'Artagnan arrossì. "Della mia amante"
ripeté macchinalmente; "e perché più di lei che d'un altro?"
"Servirsi delle amanti è uno degli stratagemmi preferiti dal
Cardinale, e non ve n'è di più spicci; una donna è sempre
pronta a vendervi per dieci pistole, prendete esempio da
Dalila. Conoscete le Scritture, è vero?" D'Artagnan pensò
all'appuntamento che gli aveva dato la signora Bonacieux
per quella sera stessa; ma a lode del nostro eroe diciamo

che la cattiva opinione del signor di Tréville sulle donne in
generale non gli fece nascere il più piccolo sospetto contro
la sua gentile padrona di casa. "Ma, a proposito" riprese il
signor di Tréville "che ne è dei vostri tre amici?" "Venivo
appunto per chiedervi se ne sapevate qualcosa." "Nulla,
signore." "Ebbene, io li ho lasciati lungo la strada: Porthos
a Chantilly con un duello in vista; Aramis a Crèvecoeur, con
una ferita in una spalla; e Athos ad Amiens, sotto l'accusa
di essere un falsario." "Vedete?" disse il signor di Tréville.
"E voi come siete riuscito a scapolarla?" "Per miracolo,
signore, devo riconoscerlo, con un colpo di spada nel petto
e inchiodando il signor conte di Wardes sul margine della
strada di Calais, come una farfalla su un arazzo" "Vedete!
Wardes è un fedele amico del Cardinale, un cugino di
Rochefort. Caro amico, mi viene un'idea." "Dite, signore."
"Se fossi in voi farei una cosa." "Quale?" "Mentre Sua
Eminenza mi fa cercare a Parigi, riprenderei piano piano
la via della Piccardia e me ne andrei a prendere notizie dei
miei tre compagni. Diavolo! Essi meritano bene che usiate
loro questa piccola cortesia." "Il consiglio è buono, signore,
e domani partirò." "Domani! e perché non questa sera?"
"Questa sera debbo rimanere a Parigi per un affare
urgentissimo." "Ah, giovanotto, giovanotto! qualche
amorazzo? State attento, ve lo ripeto: è la donna che ci ha
perduti tutti quanti siamo e che ci perderà ancora. Datemi
retta, partite questa sera." "Impossibile, signore." "Avete
dunque data la vostra parola?" "Sì, signore." "Allora è
un'altra cosa; però promettetemi che se questa notte non
sarete ucciso, partirete domattina." "Ve lo prometto."

"Avete bisogno di denaro?" "Ho ancora cinquanta pistole.
Credo che siano più che sufficienti." "Ma i vostri
compagni?" "Credo che non debbano esserne privi.
Allorché lasciammo Parigi avevamo in tasca ognuno
settantacinque pistole." "Vi vedrò prima della partenza?"
"Credo di no, signore, a meno che non succeda qualcosa
di nuovo." "Allora, buon viaggio!" "Grazie, signore." E
d'Artagnan si congedò dal signor di Tréville, più che mai
commosso della paterna sollecitudine ch'egli aveva per i
suoi moschettieri. D'Artagnan andò successivamente alla
casa di Athos, di Porthos e di Aramis. Nessuno era
tornato. Anche i loro servitori erano assenti e non si
avevano notizie né degli uni, né degli altri. Egli si sarebbe
informato anche dalle loro amanti, ma non conosceva né
quella di Porthos né quella di Aramis; quanto ad Athos, egli
non ne aveva. Passando davanti al palazzo delle Guardie,
gettò un'occhiata nella scuderia: tre cavalli su quattro erano
già arrivati, e Planchet, tutto stupito, ne aveva già strigliati
due. "Ah, signore" disse Planchet scorgendo d'Artagnan,
"come sono felice di rivedervi!" "Perché mai, Planchet?"
chiese il giovanotto. "Vi fidereste per caso del nostro
padrone di casa, il signor Bonacieux?" "Io? Nemmeno per
sogno!" "Come fate bene, signore!" "Ma perché mi fai
questa domanda?" "Perché mentre parlavate con lui, vi
osservavo senza ascoltarvi; ebbene, signore, il suo volto ha
cambiato di colore due o tre volte." "Bah!" "Il signore non
l'ha notato perché era troppo preoccupato della lettera che
aveva ricevuto; ma, al contrario, io che ero già in sospetto
per il modo strano con cui la lettera era entrata in casa, non

ho perduto un moto della sua fisionomia." "E come ti è
sembrata?" "Traditrice, signore." "Veramente!" "Per di più,
appena il signore se ne è andato ed ha voltato l'angolo
della strada, il signor Bonacieux ha preso il cappello, ha
chiuso la porta e si è messo a correre nella direzione
opposta." "Tu hai ragione, Planchet, tutto ciò mi pare molto
sospetto e sta' tranquillo, non pagheremo l'affitto se la cosa
non è prima ben chiara." "Il signore scherza, ma il signore
vedrà." "Che vuoi farci, Planchet, ciò che è scritto nel libro
del destino è scritto." "Il signore dunque non rinuncia alla
sua passeggiata di questa sera?" "Al contrario, Planchet,
più odierò Bonacieux e più sicuramente andrò
all'appuntamento datomi da quella lettera che ti preoccupa
tanto." "Allora, se questa è la decisione del signore..."
"Decisione incrollabile, amico mio; cosicché alle nove sta'
pronto e attendimi qui al palazzo; passerò a prenderti."
Planchet, visto che non c'era alcuna speranza di ottenere
che il suo padrone rinunciasse alla risoluzione presa,
sospirò profondamente e si mise a strigliare il terzo
cavallo. Quanto a d'Artagnan, siccome in fondo in fondo
era un ragazzo pieno di prudenza, invece di tornare a casa,
andò a pranzo da quel prete guascone che, al momento in
cui i quattro amici si erano trovati in miseria, aveva offerto
loro una colazione al cioccolato.
